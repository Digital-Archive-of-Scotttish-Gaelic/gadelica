[TD 103]

Air An Spiris

THA Gairm a nis air an leth-cheud a ruighinn, agus tha e nàdurrach gum biodh e faireachdainn rudeigin sean. Tha a làn thìde aig cuideigin a ràdh gu bheil e ro shean, agus gur h-e bu chubhaidh dha norrag a ghabhail ri taobh a ghealbhain, no air a spiris fhéin. Ach chan fhiach do dhuine so a ràdh mura cuir e gairm eile ann an cluais nan Gaidheal: mura cuir e leabhran eile air chois a bhios nas fheàrr, no nas coltaiche ris an linn anns a bheil sinn beò. Cha chuireadh so mìghean sam bith oirnn. ’Sann a bhiodh e ’na mhisneachd mhór dhuinn.

Fhads a tha sinn a’ feitheamh, tha dùil againn leantainn oirnn gus a ruig sinn an ceud co-dhiù. Bithidh an uairsin an fheusag againn a’ dol am bogadh anns an inc, agus chan eil teagamh nach bi sinn a’ deanamh mabladh eagalach air a’ Ghàidhlig. Nuair a ruigeas sinn an aois sin ’se a’ phrìs a bhios oirnn cóig tasdain, agus bithidh Bòrd Leasachaidh na Gaidhealtachd a’ gabhail deich duilleagan de shanasan-reic gach ràithe ann an Gairm: bithidh iad a’ fiachainn ri reic fhaighinn air Morairean is Ridirean a chaill a’ Bheurla, air gillean-cas-fliuch nach do chuireadh an sàs ann an obair tharbhaich, air cailleachan-ludgaig nach do dh’ ionnsaich an cunntadh ùr deicheimheil, agus air seann Liberailich.

Gus an tig an là mór sin, dh’ iarradh sinn taing a thoirt do chàirdean thall ’s a-bhos a tha gar cuideachadh anns an staid anns a bheil sinn: na bùithean is na buidheannan a tha a’ toirt shanasan-reic dhuinn an dràsda, agus an luchd-leughaidh a tha a’ ceannach bhuapa, agus ag innse dhaibh mar a thug na sanasan-reic ann an Gairm a thaobh iad; na càirdean a tha a’ reic an leabhair dhuinn gach ràithe, is cuid aca tha nis an obair sin fad dà bhliadhna dheug. As an aonais agus ás aonais feadhainn òga a tha a nis a’ tòiseachadh gar cuideachadh, cha bhiodh Gairm idir ann.

[TD 107]

DOMHNALL RUADH MAC AN T-SAOIR

(1)

CUNNTAS GOIRID AIR BEATHA DHOMHNAILL RUAIDH

Le SOMHAIRLE MACGHILLEMHAOIL

B’E call mór ar do litreachas na Gàidhlig agus do ’n Ghàidhealtachd an uair a fhuair sinn fios gun do chaochail ar deagh charaid Dòmhnall Ruadh Mac an t-Saoir an uiridh aig toiseach na bliadhna. Cha robh e a’ mealtainn deagh shlàinte o chionn fada, oir, aig amannan, an uair a bha an tinneas a’ laighe gu trom air bha e ga fhàgail fo sprochd agus cho tuainealach. So mar a bha e air an oidhche sin an nuair a thuit e sìos an staidhreach air cùlaibh a chinn a thug buille ghoirt dha nach d’fhuair e thairis air.

Rugadh Dòmhnall Ruadh ann an Snaoiseabhal, Uibhist mu Dheas, air a’ chiad là de’n Dàmhair sa’ bhliadhna 1889. B’ e a phàrantan Aonghas Ruadh Mac an t-Saoir—no mar a chanadh neach a shloinneadh, Aonghas Ruadh mac Nill ’ic Dhòmhnaill—agus Ceit Ruadh NicGhill ’Eathain, nighean do ’n Phìobaire Bàn. Bha a h-athair ’na phìobaire do MhacNéill Bharraidh mun deachaidh e thairis do dh’ Ameireaga. An déidh sin shuidhich am Pìobaire Bàn ann an Snaoiseabhal far an robh e ’na mhaor. Bha Aonghas Ruadh ’na chroitear. B’ urrainn da bhith bruidhinn na Beurla ged nach robh ach a’ Ghàidhlig aig a bhean. Bha ochdnar no naoinear chloinne aca agus b’ e Dòmhnall am mac a b’ òige.

Tha trì meuran de Chlann an t-Saoir ann an Uibhist nach eil càirdeach da chéile, agus, a réir beul-aithris an t-sluaigh, thàinig feadhainn dhiubh á Uibhist mu Thuath agus feadhainn eile ás an Eilean Sgitheanach. Bha Dòmhnall fhéin de ’n bharail gun tàinig iad an toiseach ás an Eilean Sgitheanach a bhith ’nam boghadairean do Chlann Raonuill. Bha fear dhiubh, Gille Pàdruig Dubh, ainmeil mar bhoghadair

[TD 108]

agus air latha de na làithean bha e comh-éignichte le Mac ’ic Ailein saighead a thilgeadh air ugh air ceann a mhic a chum ’s gum biodh e a’ dearbhadh a theòmachd. Ged a bha cuid dhiubh ealanta leis a’ bhogha bha iadsan ainmeil cuideachd mar phìobairean. Bha na seann daoine ag ràdh gun deachaidh an cliù thar MhicCruimein. Dh’ fhaoidte gu bheil so fìor, ach chan eil teagamh sam bith gun d’fhuair Dòmhnall a’ chuid as mò d’ a ghibhtean agus d’ a bhuadhan inntinn bho a mhàthair. Fhuair e a’ chiad leasan aig a glùn agus eadhon an uair a bha e ’na sheann duine bha e a’ dol thairis ùrnuighean Ghàidhlig a dh’ ionnsaich e bhuaipe ’na leanabachd.

Fhuair Dòmhnall beagan d’ a sgoilearachd sa’ sgoil bhig ann an Uibhist agus bha e a’ toirt mar bhàidse fòd mòna do ’n Mhaighistir-sgoil gach madainn. Dh’ ionnsaich e a’ chlachaireachd agus thòisich e a cheàird anns na Hearadh. An déidh sin bha e tacan ann an Lochabar far na rinn e òran brèagha—“Moladh Inbhir-Lòchaidh.” Bha e greis ann an Siorramachd Pheairt far an robh e ag oibreachadh aig Ceann Loch Eireann, ann an Srath Eire, agus ann an Calasraid. Thàinig e sìos do Ghrianaig agus mu dheireadh thall shuidhich e ann am Baile Phaislig. Ann an 1930 phòs e Màiri NicGhill’Fhaolain, Ban-Uibhisteach, agus bha ceithrir chloinne aca.

Ged nach robh Dòmhnall riamh ann an Ard-sgoil no Colaisde, gidheadh bha inntinn fhiosrachail aige agus bha e cìocrach air son foghlum fhaotainn thall ’s a-bhos. Bha e gu math eòlach air faoin-sgeulachd na Gréige mar tha fios againn bho ’n duan a rinn e—“Aeolus agus am Balg,” duan a choisinn dha a’ chiad duais an uair a bha e air a chrùnadh mar bhàrd aig a’ Mhòd Nàiseanta ann an Glaschu sa’ bhliadhna 1938. Bha a cheann làn de dh’ eachdraidh Ghàidhealach, seann sgeulachdan, agus seann òrain, a’ chuid as mò a dh’ ionnsaich e bho a mhàthair agus bho na seanchaidhean aig céilidhean mun cuairt na cagailte ré iomadh oidhche Gheamhraidh. Bha e geur-thuigseach agus tha e fìor ri ràdh gun robh e a’ gabhail beachd air gach nì a tha fo ’n ghréin agus chuir e gu deagh fheum a h-uile rud a dh’ ionnsaich e bho oibrichean Nàduir.

Leugh mi agus chuala mi móran m’ ar dheidhinn fada mun do thachair mi air, ach sa’ bhliadhna 1956 thòisich ar càirdeas agus bho ’n uair sin gu Oidhche Chaluinn, 1963, bha sinn ri chéile aon oidhche ’s an t-seachdain agus b’ iad na h-oidhchean! Chaidh na h-uairean air sgiathaibh an uair a bha sinn “greis air canntaireachd is ceòl,” agus aig amannan eile bha sinn a’ labhairt mu fheallsanachd

[TD 109]

riaghlaidh, mu dhiadhaireachd, no mu chleachdaidhean ar sinnsir, ach b’e oibrichean nam bàrd bu docha leinn. Creid no nach creid ach bha Dòmhnall de ’n bharail nach robh Donnachadh Bàn cho cliùmhor agus a bha cuid de na breitheamhan ag agairt. Bha e de ’n bheachd gun robh Mac Mhaighistir Alasdair na bu chomasaiche na Iain MacCodrum on fhuair e oilean, ach cha robh e cho nàdurra ris. Ach, a réir mo bheachd-sa, co-dhiù, mur an tug Dòmhnall barr orra, cha robh e fada ’nan déidh.

Ged a bha bàird eile sa’ Ghàidhealtachd, tha e car neònach nach robh iad spòrsail no àbhacach mar a bha na bàird ann an Uibhist. Bha so fìor mu bhàrdachd Dhòmhnaill Ruaidh. Cha robh e toigheach air òrain a bha muladach, tiamhaidh, trom, ach na h-òrain a bha a’ toirt dha deagh ghàire. An uair a bha e a’ deanamh òran cha robh smuain aige air cliù, ach gum biodh daoine sunndach, cridheil le ’n crannchur seach a bhith cianail no cumhang. Có nach cuala “Sporan Dhòmhnaill” no “Bùth Dhomhnaill ’Ic Leòid” agus nach d’ fhuair deagh ghàire.

Is e mo dhùrachd nach bi an là fad air falbh gus am bi a bhàrdachd ann an clò, agus an sin bithidh a chàirdean ag ràdh nach robh a sporan cho gann mu dheireadh.

AN COILEACH A CHAIDH AIR CHALL SA’ PHOSTA

’Se latha Nollaig tha ’n diugh ann,
’S cha tàinig guth ás na “<eng>Heilans<gai>”;
Cha d’ fhuair mi ràcan no tunnag,
No cearc, no culag, no criomag,
Ach mur an tàinig, chan airc leam,
Nach cùm iad ac’ ’s nach ith ’ad e;
Is ioma molt ann an crochadh
Aig Mac-an-Rothaich san uinneag
’S gum faigh mi cas.

A rìgh! gur mis’ a bhios ròiceil,
A’ faicinn ròsd anns an àmhuinn
Is làn na poite de dh’ eanraich
A b’ fhiach a thairgseadh dha ’n bhàn-rìgh.
Faodaidh mis’ a bhith buideach,
Ged dh’ òlainn urad ri càmhal;

[TD 110]

’Sann bhios mi ag imlich mo chorraig
Nuair chì mi lodar aig Màiri
Ga thoirt a-mach.

’Se sgaile de shùghadh na déise
A chuireas gleus air mo stamaig
Mun suidh mi sìos gu buntàta
Cho math ’s a dh’ fhàs ann am feannaig.
An uair a chì mi sa’ phoit e
’S am maide plocaidh ga phrannadh,
’Sann tha mo cheist air spàinnidh
A thug an ceàrd thar na slabhaig
Ga cur a-steach.

Ach nan tigeadh Bean Uilleim
Is mis’ am mullach mo shòlais—
I gam choimhead a sgealbadh,
Gun stob a dh’ arm ach na meòrain.
An rud a bhualadh ’na h-inntinn
Is gum faighinn dìreach mu ’n t-sròin e;
“’Se crois Chrìosda air gach crìosdaidh;
’Sann air do bheulaibh-s’, a Dhòmhnaill,
Tha cuid an daimh.”

Ach ged nach tainig an coileach,
Chan eil mi ag coireachadh Màiri;
Tha fios nach deanadh i dearmad
A chur air falbh mar a b’ àbhaist
Is ma chaidh e ceàrr anns an t-slighe,
Cho math bhith nigheadh mo làmh ás,
Ach smaointich thus’ air na h-oscair
A ghabh a’ “phostage” romh-làimh air,
Gun thoirt gu srath.

’S ioma cugainn bliadhn’-ùire
A chaill a cùrs’ anns a’ cheò so,
’S a’ chuid a dh’ fhalbh dhiubh á Uibhist,
Cha tàinig fuigheall dhiubh dòigheil,

[TD 111]

’S ge be trusdar gun eanchainn
A chuir iomrall san ròd ud,
Gun chuir e ’n coileach a dhìth orm;
’S mór an dìobhail sud oirnne
’S e bhith cho math.

Chaill mi ’n coileach ’s b’ e an call e,
’S e dh’ fhàg san àm so mi tùrsach
Is ged a shiùbhlainn a’ Ghalldachd, 
Nach fhaic mi shamhla ann am bùthaibh.
’Sann tha mi fhìn an amharus
Gun chuireadh sanntach an t-sùil ris;
Gur fhad’ o chunnaic mi banntrach
’S i gabhail rann air a glùinean
Bhiodh ac’ o shean. 

Bu mhath a b’ aithne dhomh àrmunn
Nuair bha mi tàmhachd an Uibhist
Is bhiodh e daonnan ’na dhòrainn
Le daoin’ a’ gonadh a’ chruidh air.
Bu tric bhiodh Anna Nic Suain aige—
Té bha uamhasach sgilear;
’S an àm bhith deanamh an t-snàthain
Bhiodh dath a’ bhàis air a bilean
Gus e bhiodh ceart.

Nuair bhiodh na h eich aig’ air thogail,
Nach dean ’ad obair an fheamnaidh,
Ged tha mi cinnteach gu leòr ann
Gu leighiseadh eòrn’ air a’ chalg ’ad.
Cha chuireadh neach ás a chlaigionn
Nach deach am bragadh le farmad
Is dh’ fhàg sud esan ’na amadan
Eadar Anna ’s an t-sealbhach
’Na thiopa-taip.

Ach ’s fheàrr dhomh tilleadh ri m’ choileach
Ma faighte coire dha m’ bhàrdachd
O ’s e bu chuspair an tùs dhomh

[TD 112]

Nach lean mi dh’ ionnsaigh a’ bhàis e
Is ged nach d’ fhuair mi dheth caiteag
Airson a chagnadh fo m’ chàirdean;
Gur fhad’ o gheall mi dhomh fhìn e
’Na rud beag bìodach fo a mhàthair
’S b’ e sin an speach.

Bu tric a shuidh mi ga shealltainn
Nuair bha mi ’s t-samhradh san dùthaich,
’S mi ga fhaicinn cho tapaidh
A-mach ’s a-steach feadh an ùrlair,
’S bha fios ’am fhìn nuair a dh’ fhàsadh e
Gur ann tàbhachdach, dùmhail,
Cho glan ’s a thogadh e ’n gràinnean,
Nach fhaiceadh càch ’s e fo ’n sùilean,
Gun ghabh mi beachd.

Bu tric a sheachainn e ’n spitheag,
Ged chaill e ’n diog aig a’ Nollaig
O bhiodh e daonnan ’na spriollag
A-muigh mu ’n iodhlann a’ sgrobadh,
’S an donas ite chaidh riamh ás
A dh’ aindeoin fiadhachas bhodach,
Cho grad ’s a sgaoileadh e sgiathain
Nuair bhiodh té fhiachainn le mollaig air
Aig an dais.

Ach, ’fhir tha ’n toiseach do réise,
’S tu an nochd ag éisdeachd nan rann so,
Na leig nad àbhachd air dìochuimhn’
Gum faod do chrìoch a bhith teann ort.
Tha ioma sgiorradh dhuinn buailteach;
Nach tric tha ’n uair a’ tighinn meallt’ oirnn;
Ged tha thu ’n diugh air an làrach
Tha latha màireach gun ghealltanas
Air aig neach.

Nach beag, a choilich, a shaoil thu
Gun robh do chaochladh a’ sealg ort,

[TD 113]

’S tu ann an toiseach do latha,
Gun chnead, gun ghalair, gun anacair;
Ach ann an òige ’s an spionnadh
Gur minig a chuireadh an earbsa;
Chan eil an saoghal-s’ ach tuisleach,
Gur cinnteach ’s duslach na talmhainne
Sinn air fad.

Ma bha do shaoghal dhut sglàmhail,
’S tu ioma là fo na buillean,
’S gum bheil e nis aig a dheireadh;
’Se sin an dreag againn uile.
’Se ceann gach rathaid a’ chill dhuinn,
Cha d’ fhuair sinn innleachd air fuireach,
Ach ’s buidhe dhut-s’ a tha gun chionta
Seach mise, duin’ a bhios an cunnart
Nuair thig am Bràth.

Chaidh do cholann a dh’ Ile
Is mun a thill e thar bhòidse
Cha robh cnoimheag nad amhaich
Nach robh cho reamhar ri m’ òrdaig
Is nam biodh am post’ a chuir ceàrr thu
Is té no dhà dhiubh ’na sgòrnan,
O, ’se mo ghuidhe-sa dhà-san
Gun toir am fàileadh air òrrais
’S nach tig i dheth.

Le Domhnall Mac an t-Saoir
Nach maireann.

[TD 114]

[Dealbh]

OITEAGAN O’N EAR

(1) Singapore

Le IAIN A. MAC A’ GHOBHAINN

“BHO ’n Sgeir Mhóir gu Singapore, Bho Mhuile gu Mandalay” Is fhad o chuala mi mu ’n turas so do ’n Aird an Ear. Fad an t-samhraidh sa’ bhliadhna 1963 bha na h-eòlaich uileag ràdh gur mi bha fortanach, ach leis na bha agam ri dhèanamh is leis na bha de ullachadh an crochadh ri turas cho fada, gu dearbh, bu bheag mo shùnnd ris. A dh’ innseadh na fìrinn’ sann a bha mi caran feargach gun do ghabh mi cuid na gnothaich ris an turas a bh’ ann. Bu bheag agam turas de’ n t-seòrsa ud; bu mhór a b’ fheàrr a chòrdadh e rium nan robhas air cothrom a thoirt dhomh sgrìob a thoirt do Thobar Mhoire. Feumaidh mi innseadh, ged thà, gur h-e a tha annam leth sheann duine, aig a bheil bean is teaghlach ann an Glaschu.

Eadhon an déidh dhuinn togail oirnn air ar turas adhair ann an <eng>Jet<gai>—á Lunnainn, is mi faicinn na beinne ainmeil ud, Mont Blanc, fada shìos fodhainn, is gann a b’ urrainn mi chreidsinn gun robh mi air turas cho fada. Chan eil mise a’ smaoineaohadh gur e “aisling caillich

[TD 115]

Abhainn Singapore, a tha a’ dol troimh mheadhon a’ bhaile, ’s i làn de na bàtaichean Sìneach air a bheil tongong agus sampan.

mar a dùrachd” a th’ ann idir a bhith shuas os cionn nan sgòthan dùmhail aig àirde còrr is seachd mìle deug air fhichead troigh. Bha gach nì, mar gum b’ eadh, do-thuigsinneach dhomh gus an do theàrnaich sinn aig àitean air an robh ainmean cho inntinn-tharraingeach ri Istanbul is Teheran. Mu dheireadh thall, is mi nise ’nam leth sheann duine, bha mi air astar air cuairt neo-àbhaisteach mu nach do smaointich mi riamh, is nach do dh’ fhiosraich mi riamh a leithid, ach a-mhàin ann an leabhraichean chàich. ’Sann a tha mi nise air a bhith dìochuimhneachadh nam bliadhnaichean sin a thug mi sa’ chabhlach rìoghail aig àm a’ chogaidh agus chan eil mi smaoineachadh co-dhiù gum b’ ionnan gach turas a bh’ ann ris an turas so air an robh mi.

Co-dhiù mar a lean sinn oirnn thar dhùthchannan na h-Asia ’sann a bha cùisean a’ sìor chòrdadh rium. Bha mi nise gam fhaireachadh fhéin saor “o sprochd ’s o mhìghean” ’s a’ deanamh togail inntinn ris an t-suidheachadh ùr so. Bha sinn a’ teàrnadh an ceann gach ceithir uair a thìde, na mar sin, is bha cothrom againn ar cnàmhan altachadh car greise. Cha robh guth air mo chuid obrach a nise agus bu bheag agam ulla-thruis an t-saoghail mhóir. Gun teagamh sam bith bha mi smaoineachadh air bean an tighe ’s air a’ chloinn ach cha bhithinn idir cho saor o uallach ’s o iomguin nan robh iadsan còmhla rium.

Is dòcha gun tug mi car fada ag innseadh mu’n t-suidheachadh inntinn anns an robh mi ach sin dìreach an nì as cudtromaiche air fad. Tha mi fhéin de ’n bheachd gur math an ceann dhuinn gu h-àraidh sa’ mheadhon aois ar cùl a chur buileach glan ri uallach ar n-obrach i o àm gu àm. Is dòcha gum bu chòir dhuinn sin a dhèanamh nas trice na tha sinn ga dhèanamh. ’Sann a tha e toirt ’nam chuimhne mar a chuirinn cùl ris an t-saoghal nam faighinn gréim air leabhar a chòrdadh rium is mi ’nam bhalach. Chan eil sin cho soirbh dhomh riamh bho ’n uair sin.

Is dòcha gum b’ fheàrr dhomh a bhith air leanail orm is m’ anail a leigeadh fada shuas os cionn an t-saoghail. Biodh sin mar a dh’ fhaodas e is beag a ghruaimean na dh’ uallach a bha ormsa an uair a theàrnaich sinn aig Singapore an déidh ciaradh an fheasgair air an dara latha. Theàrnaich sinn gu socair sàmhach ach ged a dh’ fhaodadh driod-fhortan tighinn nar car bu bheag a b’ fhiach sin an coimeas ris na thachair dhòmhsa nuair a nochd mi mo shròn a-mach. Bha mi mar gun tuitinn a-nuas á sìth is sàmhchair nan speur am measg ’s am meadhon

[TD 116]

na boile is a’ bhuaireis. Bha an t-àite lomlàn dhaoine de gach dath, gach coltas is de gach seòrsa aodaich. Bha iad uile, shaoil leam gluasad is ag éigheach ri cach a chéile. Cha bu luaithe fhuair mi gréim air mo mhàileid na ghlac fear dhiubhsan e, is a dh’ aindeoin na thuirt mi ris sguab e leis mi fhìn ’s a’ mhàileid a-steach gu ruige bus, esan a bh’ air a dhòigh is gréim aige orm a nise ach thuit a thud ’s a shad air nuair a chunnaic e nach b’ fhiach mo chuid airgid an t-saothair. Bha mise mi fhìn a’ fas coltach ri sluagh eile na ceàrnaidh so, ’s gu dé ach gun do thilg mi am fear dubh is mo mhàileid a mach á bus na croiche ’s cha b’ ann ’na àm, oir cha b’ e an rathad a bha mise dol a bha am bus a’ dol co-dhiù. Cha bu mhisde mi idir na dh’ ionnsaich mi air ceadha Steòrnabhaigh agus an Obain ’nam bhalach. Cha b’ fhada gus am faca mi sgeul air an fhear a thainig g’ am choinneachadh is cha robh sin soirbh am measg na h-ùpraid a bh’ ann.

Is mise a bha toilichte bhith a-mach ás a sud ach cha b’e an t-àgh idir e bhith dèanamh air a’ bhaile ann an càr. Shaoileadh tu gur ann a bha sinn deiseil gu éirigh suas do na speuran a rithis leis na bha de sholuis air gach taobh. Thuirt am fear a bha còmhla rium gur ann a bha mìltean de bhùthan air gach taobh de ’n rathad is iad a’ reic gach gnè bathair fo ’n ghréin gu anmoch as t-oidhche.

Bha buaidh aig an ulla-thruis is an ùpraid so air m’ inntinn fhads a bha mi sa’ bhaile ud. Nuair a bhitheas mi smaoineachadhain air a’ bhaile ud bithidh mi faicinn gach dath is a’ cluinntinn gach gleadhraich is gach ùpraid. Feumaidh sinn cuimhneachadh, ged tha, gur e àm neo-àbhaisteach a bh’ ann. Cha robh ach latha no dhà bho ’n chuireadh air chois dùthaicth Mhalasia. Bha Singapore a nise air aon de na stàitean san rìoghachd ùir. Chìte fhathast gun d’ rinneadh greadhnachas ris an riaghaltas ùr. Ach a dh’ aindeoin sin uile bha e soilleir nach robh earbsa ri chur ann an rìoghachd Indonesia—nàbaidh bun na h-ursann mar gum b’ eadh. Latha no dhà roimhe sud thuirt Indonesia nach biodh cuid na gnothach aice ris an riaghaltas ùr. Mar thà bha luchd na h-imrich a’ ruigheachd Singapore á Indonesia. Chunnaic mi feadhainn dhiubh is chuala mi mar a bha cùisean a’ dol. Mar a bhitheas fhios agaibh fhéin tha e air a ràdh gu bheil Sukànro ceann-suidhe Indonesia, ris na drugaichean agus a dh’ aindeoin nam bliadhnaichean tha an inntinn fhathast gu beothail òg. Mar sin uile, is dòcha gur beag an t-iongnadh gun robh am baile air bhoil an uair a ràinig mise e. A dh’ aindeoin sin, ged thà, ’se mo bharail fhìn nach eil am baile so uair sam bith gun chuid mhath boile agus ùpraid.

[TD 117]

Chan eil fois na tàmh an so mar a chì sinn an uair a bheir sinn sùil air an oidhirp a rinneadh gu an ceann a thogail a rithis an déidh gach ionnsaigh a thug Japan orra agus gach call a thainig an lùib an teine mhóir a bhrist orra an déidh a’ chogaidh. Thog iad de thighean an Queenstown fhéin na chuireadh Glaschu gu nàire. Cha tug iad ach beagan sheachdainean air àitean còmhnaidh fhaotainn do mu shia mìle deug duine an déidh an teine. A rithis an àite, ris an canar Jurong thog iad tighean ceàirde air mu dheich mìle acaire far nach robh roimhe sin ach boglach is eabar. A bharrachd air sin thog iad tighean còmhnaidh is sgoiltean agus sin an ùine ghoirid. Anns gach ceàrnaidh is air gach sràid chithear sluagh gun àireamh—is beag is fhiach latha nan geamachan an taca ris a so agus àite sa’ phort mhór so do bhàtaichean ás gach dùthaich is ás gach ceàrnaidh. Tha na seòladairean againn fhìn gu math eòlach air a’ bhaile so. Chan eil gainne sam bith air na bùthan ’s cha mhò na sin a tha prìsean ro àrd; chithear cuideachd clann sna bùthan-leabhraichean is iad uile cho glan sgiobalta. Their cuid gur e Singapore ceann uidhe na h-àird an ear ’s an iar is gach treubh fo’n ghréin. Abair thusa treubhan; na Malays fhéin is iad cho sèimh socharach; na Sìnich is iad cho gnìomhach dèanadach; na h-Innseanaich is iad socair somalta; is daoine geala ás gach ceàrnaidh. Chan iongnadh idir ged a bhiodh coltas na h-obrach ’s na h-ulla-thruis air an àite so.

’Se tha an so ach eilean; chan e baile a-mhàin. Tha drochaid chaol mu mhìle air faid ga cheangal ri tir-mór Mhalaya. Chualas roimhe pìoban nan Earra-ghaidhealach air an dearbh dhrochaid so. Tha an t-eilean fhéin beagan nas lugha na Muile ’s tha mu cheathramh cuid dheth air taobh astigh crìochan a’ bhaile. Ma nì sinn coimeas eadar an dà eilean chì sinn nach eil ach mu ochd ceud duine eadar Tobar-Mhoire agus an Gleann Gorm air an aon taobh ’s cho fada ri Aird na Crois air an taobh eile ach gu bheil mu thuaiream dà mhuillion duine air a leithid sin a dh’ fhearann air Eilean Singapore. Tha àireamh an t-sluaigh an so a a’ sìor dhol a meud mar nach eil e am móran àitean eile agus cha mhò na sin a tha am bàs a’ dèanamh droch sgiorraidh orra. Tha an àireamh a’ dol a meud gu ìre cóig duine deug air fhicheadh sa’ mhìle gach bliadhna. Chan eil an àireamh sin ach mu shianar sa’ mhìle am Breatainn. Eadhon an dràsda tha mi thrì mìle duine fa chomhair gach mìle fearainn. Sa’ bhaile fhéin tha mu thrì uimhir ’s a bha ann an 1911—a’ bhliadhna rugadh mi. Tha dùil gum bi e uimhir eile ann an 1970.

[TD 118]

Smaoinich thusa air a sin agus mar a tha cùisean am Muile far a bheil àireamh an t-sluaigh a’ sìor dhol an lughaid gach bliadhna. Nan robh Muile coltach ri Singapore bhiodh mu dhà muillion duine a’ còmhnaidh air is bhiodh an dara leth dhiubh fo fhichead bliadhna a dh’ aois. Tha an roinn so de ’n t-sluagh a’ sìor dhol am meud gach bliadhna. Gun teagamh sam bith tha an sluagh am Muile beò nas fhaide na tha iad an so. Ann an Singapore tha daoine a’ sgur a dh’ obair aig aois da fhichead is a cóig deug is tha iad ’nam fìor bhodaich aig tri fichead.

Cha b’ fhiach dhomh bhith sìor fheuchainn ri coimeas a dheanamh eadar an dà eilean. Chan e mhàin gu bheil Muile agus Singapore fad o chéile air astar; tha iad tur eadar-dhealaichte anns gach dòigh. Cha chuir astar cuain na tìm soilleireachadh air an eadar-dhealachadh so. Air an dara làimh tha Muile far na thuinich mac an duine san t-seann t-saoghal; far a bheil eachdraidh is foghlum a bhuineas dhuinn mar shluagh is e an diugh an impis a bhith fàs. Air an làimh eile tha Singapore far nach fhaicear beartas ionadail sam bith na eadhon dad sam bith de thèaruinteachd is e ’na bhaile puirt mór ’s a’ sìor dhol ri malairt, is sluagh gun àireamh a’ dol ri cosnadh ann a dh’ aindeoin gach léirsgrios a thainig air; léirsgrios is troimhe-chéile nach d’ fhiosraich Muile riamh a leithid.

’Se daoine tuigseach dèanadach a tha an Singapore ach anns an t-seagh sin chan eil iad ceum air thoiseach air muinntir Mhuile; bheireadh iad an saoghal air an tèaruinteachd a th’ aig muinntir Mhuile is air gach sochair foghluim is eile a thugadh dhaibh. A dh’ aindeoin sin tha an aon eilean a’ sìor dhol fàs is an t-eilean eile a’ dol o neart gu neart is inbhe aige mar aon de stàitean Mhalasia; tha bratach aig an eilean so dha fhéin agus cuideachd riaghaltas dha fhéin.

’Se thug a-null an sud mise gun do dh’ iarradh orm a dhol gan comhairleachadh mu ghnothaichean a bhuineadh do obair foghluim. Cha robh ùine mhór agam ’s mar sin bha mi dol do na sgoiltean is na colaisdean feadh an latha agus a’ bruidhinn air a so feasgar agus uairean anmoch as t-oidhche. Tha muinntir an eilein so mar a tha an eileanan eile as aithne dhomh déidheil air spòrs is fearas-chuideachd. Ged a tha iad trang fad an latha tha iad air leth còir agus is toigh leotha dhol a-mach gu biadh agus a dhol anmoch do ’n leabaidh. Ach sin a-mhàin mar a tha iad coltach ruinn fhéin. Tha iadsan math gu éirigh tràth sa’ mhadainn. Aig ceann na colla-deug bha mise gu math sgìth.

[TD 119]

[Dealbh]
Yeo Tee Tong a’ deanamh céis lanntair le cuilc a tha air a toirt a-steach a Sìna.

Ged a tha Singapore cho trang ’s a thuirt mi chan eil a chrannchur gun imcheist fhéin, ach abir gu bheil iad a’ dol ri obair le sgoinn. Chan eil mise eòlach air gach cnap starraidh a dh’ fhaodas tighinn an rathad ach faodaidh mi a ràdh gu mór agus gur duilich gach duilgheadhas a tha an obair an fhoghluim fhéin. Bhiodh e doirbh gu leòr am foghlum a th’ aca cheana a chumail ris an t-sluagh a tha sìor éirigh suas fa an comhair. Tha àireamh na cloinne san sgoiltean beaga fhéin a’ dol am meud mu ìre ochd mìle deug sa’ bhliadhna.

Chan ann ’nan tàmh a dh’ fheumas iad a bhith mun cùm iad toglaichean is luchd teagaisg is gach goireas eile ris an àireamh sin gun ghuth air gach rud eile a dh’ fheumte chur an lùib sin. Feumte a’ chlann a thoirt do’n sgoil nas òige, an àite nan seachd bliadhna; feumte an cumail nas fhaide san sgoil, an àite nan trì bliadhna deug; feumte cothrom sgoile a thoirt do ’n chloinn uile mar nach eilear a’ dèanamh an dràsda. Feumar cuideachd àrd fhoghlum a chur ’nan tairgse mar

[TD 120]

nach eileas a’ dèanamh an dràsda eadhon ged nach iarrar air a’ chloinn uile a dhol do àrd sgoil. Feumar cuideachd eòlas ealain a thoirt dhaibh a bharrachd air eòlas leabhair. Tha e fìor a thaobh Singapore mar a tha e fìor a thaobh na Gaidhealtachd againn fhìn is gach ceàrnaidh eile nach tig an leabhar a-mhàin ri càil a h-uile fear. Tha cùisean an fhoghlaim air leth cudtromach an Singapore mus faighte gach gnè chinneach is sluaigh a cheangal gu teann an altaibh a chéile ’nan aon sluagh is fo ’n aon riaghaltas. Smaoinich thusa air an airgiod a dh’ fheumar a chosg gu so uile a thoirt gu buil. Gu fortanach tha iad uile cur meas agus luach air foghlum. Tha iad a’ faicinn a luach agus deònach airgead a chosg air. Mar sin chan eil iad ao-coltach ri ar pàrantan fhìn; ach chan e gu bheil na pàrantan a-mhàin deònach airgead cuimseach a chosg air obair an fhoghluim, tha an sluagh uile de ’n bheachd so. Aig an àm so tha iad a’ cosg mu threas cuid de airgead na rìoghachd air foghlum. Rud eile dheth cha leig nach bith leas Singapore fhàgail a shireadh cosnaidh. Chan ionnan sin is do Mhuile is mar sin bithidh dùil aig Singapore fhéin ris gach beannachd a thig an lùib an fhoghluim sin a tha iad a’ tairgse.

Ach so aon rud a bu chòir dhuinne bhith faicinn, agus is e sin bheil iadsan a’ creidsinn gu làidir gu bheil còir aig gach leanabh air a bhith air a theagasg ’na chainnt mhàtharail fhéin. Tha ceithir cànainean móra ann an Singapore; Beurla, Malay, Chinese agus Tamil. An uair a bha Singapore fo riaghladh Bhreatainn ’sann am Beurla a bhathas a’ teagasg na cloinne, ann an sgoiltean an riaghaltais. Ma bha dhìth air na Sìnich an cainnt fhéin a theagasg do ’n cloinn, rud a bha chuid mhór dhiubh a’ dèanamh, dh’ fheumadh iad fhéin an cuid sgoiltean a thogail agus gach cosguis a ghiùlan. An diugh tha sgoiltean an riaghaltais a’ tairgse foghluim anns gach cànain a dh’ ainmich mi. A bharrachd air sin tha iad a’ toirt cuideachadh airgid do sgoiltean sam bith eile. Tha sgoiltean eile aca anns a bheil dà chànain air an cleachdadh agus tha dùil gum bi sgoiltean aca anns am bi trì cànainean. Tha e an urra ris na pàrantan fhéin an cuid chloinne a chur do ’n sgoil a tha iad fhéin a’ meas freagarrach. Tha an riaghaltas a’ coimhead thairis air gach gnè chuspair a thathas a’ teagasg ach a-mhàin an cànain. Bhon chuireadh air chois rìoghachd Mhalasia ghabh iad ri Malay mar chainnt an riaghaltais. Chan eil so idir a’ ciallachadh gum feumar a’ chànain so a theagasg do gach pàisde san sgoil. Gheibh e a chiad theagasg ’na chainnt fhéin agus an déidh sin faodaidh e Malay ionnsaehadh. Mar sin chì sinn clann aig a bheil Beurla mar chainnt mhàtharial air an

[TD 121]

teagasg an toiseach ann am Beurla agus na Sìnich, mar as trice, ’nan cainnt fhéin ach iad le chéile an déidh sin ag ionnsachadh Malay.

Is math as fhiach dhuinn beachd a ghabhail air cor nan cànainean an so oir is e Malay fhéin an cànain as laige dhiubh uile. Cha do ràinig an cànain so riamh inbhe àird mar chànain agus tha cuid a’ smaoinachadh nach ruig. A dh’ aindeoin sin thathas a’ deanamh gach oidhirp gu a neartachadh agus a togail suas gu inbhe prìomh chainnt na rìoghachd. Tha iad a’ sìor chur ri a litreachas le bhith ag eadar-theangachadh o chànainean eile agus cuideachd le bhith gabhail ri faclan agus ri gnathasan cainnte ùra. Shaoileadh tu nach eil an so ach àite a tha ri càrnadh suas ionmhais a-mhàin ach chan ann mar sin a thà. Chan fhaod e bhith gur ann, an uair a chì sinn an t-àite a thugadh do chainnt cho dìblidh so.

Tha na pàrantan an so ag obair gu cruaidh ach, ged a thà, tha ùidh aca ann a bhith a’ teagasg an cloinne ’nan cainnt fhéin an toiseach agus a rithis gun ionnsaich iad cànain eile an déidh sin. Tha na Sìnich a thàinig an so o chionn cheudan bliadhna fhathast a’ teagasg an cànain agus gach subhailc a bhuineas dhaibh do an cloinn air cho soirbheachail ’s a dh’ fhaodas iad a bhith. Chan eil na Tamils cho soirbhearchail

[Dealbh]
Na h-eathraichean ris an can iad koleh, leis na ràimh-stiùiridh fhada.

[TD 122]

ris na Sìnich ach tha iad a cheart cho treibhdhireach air sgàth an cànain. Bithidh cuid ag ràdh gu bheil sinne mar shluagh àrdanach mór ach có a theireadh sin an uair a chithear an tàire a rinn sinn air ar cànain is air ar còir bhreith.

Cha robh mi cho fada an Singapore ’s bu mhath leam. Fhuair mi cothrom a dhol air chuairt do ’n bhaile ùr sin, Kuala Lumpur, agus uair eile chaidh mi cho fada ri Johore am measg choilltean duatharrach na dùthcha. Air tir-mór Mhalasia chan fhaicear idir an ulla-thruais a chithear an Singapore. Tha móran a bharrachd de na Malays rathad Khuala Lumpur agus is dòcha gur e so as aobhar do ’n eadar-dhealachadh a tha eadar am baile so agus Singapore. Chórd mo thuras gu ruige Kuala Lumpur rium ach tha cuimhne nas fheàrr agam air an turas a thug mi thar dùthaich an rubair gu Johore. Thall ’s a-bhos chìte na tuathanais rubair a chuireadh air chois le muinntir na dùthcha againn fhìn mu na leugh mi roimhe ann an leabhraichean. Tha e soirbh a thuigsinn carson a bha tàladh an so do dhaoine òga a bha fàgail na dùthcha so. Bha gach nì cho sàmhach ach a-mhàin na chluinnte o na mnathan ’s o ’n chloinn a tha a’ fuireach am measg na coille. Is gann a ghabhadh e creidsinn gun do chuireadh blàir cho fuilteach an so ri ar linn fhìn. Ach an uair a chaill sinn ar rathad am measg na coille bha e soirbh a thuigsinn gum faodadh so cuideachd a bhith fiadhaich agus anacneasda. Air an turas so, ged thà, rinneadh cobhair oirnne le balach òg gasda a thainig gu socair a-mach ás a’ choille. Ged nach b’ urrainn dhuinne còmhradh a dhèanamh ris thuig esan gu math dé bha dhìth oirnn. Thainig e a-steach do ’n chàr còmhla ruinn is stiùir e sinn gu ruige am baile-iasgaich air an robh sinn a’ dèanamh. Bha feasgar gasda againn còmhla ris fhéin is ri a chàirdean ge be co ás a thàinig iad, ri taobh na mara, agus am measg nan iasgairean. Cha robh e ao-coltach ri latha soilleir samhraidh ri taobh na mara anns na h-eileanan an iar.

Thàinig an t-àm gu bhith falbh is gu dearbh cha robh dad a chabhaig orm a nise. Ged nach robh mi ro fhada an Singapore bithidth cuimhne agam air gu bràth. Tha Singapore fhéin coltach ri Lunnainn is ri iomadh baile mór eile gun na tighean ceàirde, gun na goireasan ùra na idir gun na seann togalaichean a chithear an Lunnainn is an àitean eile. ’Se tha so ach baile ùr làn ùpraid dìreach mar gum biodh tu aig a’ mhargadh. Eadhon am measg na h-ùpraid shaoileadh tu nach robh an sluagh ro chinnteach ás an crannchur; shaoileadh tu gun robh iad trang dìreach a chum an inntinnean a dhalladh o gach cunnart is

[TD 123]

éiginn a dh’ fhaodadh tighinn orra gun fhiosd. Tha sgàilean cunnartach gan cuartachadh á Indonesia is á Sìna. ’S gann a ghabhas e creidsinn gu bheil an sluagh an sin, eadhon bliadhna an déidh dhòmhsa a bhith ann, an ugannan a chéile air na sràidean an Singapore. ’Se bha so ach rud a bha ri tachairt agus bha mise caran duilich a bhith a’ fàgail nan Sìneach agus nam Malays. Bha iad le chéile cho gasda. Bha agamsa togail orm do eilean eile. Air an turas so bha mi a’ togail orm gu Ceylon.

[TD 125]

SEARRACH BAN NAN RUARACH
Le DOMHNALL IAIN MACPHADRAIG (Johannesburg)

THA iomadh bliadhna bhon a chuala mi iomradh air Coinneach Odhar Fiosaiche, agus leugh mi leabhar ma dheidhinn, ach chan eil cuimhne agam gu math air na nithean a bha ann. Dh’ fheuch mi ris an leabhar fhaotainn iomadh uair, ach ’se their iad rium nach eil e comasach fhaotainn san latha ’n diugh.

Bha e air aithris gun d’ rinn gun d’rinn e fàidheadaireachd mu dheidhinn Clann ’IllFhinnein, agus Clann MhicRath, a bha aig an àm sin ’nan tuathanaich ann am móran dhe na tuathan ann an Sgìr Chinn t-Sàile agus an Gleann Seile, agus cha robh mór chàirdeas ’nam measg aig an àm sin. Thubhairt am Fiosaiche gun digeadh an latha anns am biodh na tuathan uile an an làmhan Chlann ’IllFhinnein, agus mar chomharradh air an nì a thubhairt e, “Beirear searrach bàn air aon dhe na tuathan”.

Thàinig an latha anns a robh na tuathan uile an làmhan Chlann ’IllFhinnein ach tuathanas na Ruarach (Ruadharach?) a bha aig MacRath, ach nuair a chaochail esan thàinig fear Mac ’IllFhinnein a-nall á <eng>New Zealand<gai>, agus cheannaich e an tuathanas bho MhicRath.

Air an ath bhliadhna rugadh searrach bàn aig an Ruarach, agus cha robh aon chalg ’na bhian nach robh cho geal ris an t-sneachd. ’Se nì sònraichte tha ann an searrach bàn; tha eich bhàna cumanta, ach nuair a rugadh iad cha iad geal ach beagan liath. Chunnaic mi agus làimhsich mi an searrach iomadh uair, agus bha móran a’ tighinn ás gach àite a choimhead air, agus bha muinntir na tìre a’ cur mór chreideimh ann a fàidheadaireachd Choinnich Odhair, a dh’ innis móran de nithean a thàinig gu teachd anns an tìr.

Nuair a bha an searrach aig aois aon bhliadbna ghabh e tinneas agus bhàsaich e. Chan eil teagamh sam bith anns a sgeul so, agus tha mi creidsinn gu bheil muinntir fhathast beò ann an Cinn t-Sàile a chunnaic e.

[TD 126]

COMHSTRI NAN CEATHARNACH
Le MORAG NICCOINNICH

AIR uairean, ni duine rud a tha a’ cur uiread de dh’ iongnadh is a mhoit air fhéin is nach urrainn dha fuireach sàmhach. Sin mar a tha mise! Mar sin feumaidh mi innseadh dhuibh mu ’n euchd a rinn mi an là roimhe. Ud! cha robh ann an Daniel ach an gealtaire bochd an taicse riumsa.

Dé rinn mi? Rinn, ma tha, gun tug mi iomairt gu còmhstri ball-cluich. ’S ma chanas sibh nach robh sin ro thapaidh—cha robh sibh riamh aig a leithid a rud.

Thàinig mi chun nan geataichean—mas e geataichean a theireadh duine riutha. Bha tuainealaich a sin de iarunn, ’s chanadh tu gur h-e Picasso fhéin a dhealbh dhaibh e. Cha robh e a’ toirt càil ’na mo chuimhne ach na ceanglaichean Sasunnach a bhiodh aig a’ Chòirnealair as a’ bhàthaich agus ás a spot a chuireadh a’ bhó bhochd teanga air sop feòir bha sud a’ bualadh dhachaidh le glag. Mu dheireadh thug mi mi fhéin ás an treallaich so ach cha b’ ann mun do shìn e a chròg mhór a-mach—’s chan e “là math” a ghuidh e dhomh.

Chaidh mo sheotadh is mo gheadadh, ach mu dheireadh ràinig mi làrach an tuasaid. Bha am blàr eadar buidheann á Obar-Dheadhain agus còmhlan á Glaschu ris an abradh iad na Ceiltich. “A charaide—na Ceiltich,” arsa mise rium fhéin. Nis tha mise glé phròiseil á fuil nan Ceilteach bho chian a bhith a’ bualadh gu làidir ’nam chuislean. B’ iad féin na ceatharnaich, taghadh nam fear. Bha mi a’ deanamh deilbh dhiubh le ’m breacain, ’s na pìoban-móra, agus a h-uile fear is cràic de fhalt ruadh air—agus gu dearbh nach robh falt ruadh air mo sheanair! Sin mar a bha mise, ’s mo smuaintean ag itealaich air ais thar linntean, ’s mi a’ feitheamh gus an nochdadh na Ceiltich.

Ach obh! obh! Nochd sud. Daoine beaga cruaidhe dubha, ’s gun aon ghaoisid ruadh eadar an t-aona duine deug a bha iad ann. Mach leatha, is sheas iad ann an sin ann an treas-meadhon na pàirce, ’s ghabh amadan an sud ’s an so dealbh dhiubh.

An sin, shéid bodach beag a bha ’n sin fìdeag, ’s chan fhacas cù-truisidh riamh a ghluais na bu luaithe na iad sud. Bha mise cho tàmailteach gu robh de ladarnas aig na h-eitiginn ud na ghabhadh

[TD 127]

‘Ceiltich’ orra féin is gun do chùm mise suas cliù Obar-Dheadhain. Ach ma chùm, thug fear biorach a bha air mo bhialaibh, is luideag uaine mu amhaich, sùil orm ceart mar a bheireadh ròcais air seilcheag ’s i a’ miannachadh an ceann a spadadh dhith. Agus mar a t-seilcheag bhochd, liùg mise sìos is cha dubhairt mi an còrr, ach o thèaruinteachd coilear mo chòta thug mo shùilean a-steach na bha a’ dol.

Cha b’ e na h-àigh iad. Bha an Ròcais, ’s e cho dubh ris an fhitheach, agus sròn air a bheireadh na tuill ás na bonnaich, is cha b’ fhiach eòin Aesoip hó-ró an taice ris nuair a thigeadh e gu òl á botal.

Ach cha robh mi ann nuair a fhuair na Ceiltich goal, agus ma fhuair chaidh na bha mun cuairt ás a rian, ’s dh’ fhairich mi uilinn fear dhiubh mu m’ asnaichean ’s e foighneachd carson nach robh mise mar a bha iad féin. “A chirc,” ars esan, “carson tha làmhan ort?” An dearg lardanas!

’Sann a bha mise smaoineachadh cho eadar-dhealaichte ’s a bha e ri Ball-cluich mar a b’ aithne dhòmhs e. ’Sann a bha an spòrs ann nuair a bhiodh an ‘Ceann a-muigh’ a’ cluich an aghaidh a’ ‘Chinn a-stigh.’ Bhiodh am ball an sud ’s an so, agus far nach bitheadh e bhiodh luchd na cluich a’ laighe sìos a’ gabhail na gréine. Na daoine glice, ’s chan e a bhith gam marbhadh fhéin gun fhios carson.

Bhiodh Fionnlagh ’na fhreiceadan anns na ‘<eng>goals<gai>,’ agus nan robh coltas gun robh am ball a’ dol seachad air—sud! leumadh an cù is ghlacadh e e. ’Se cù iongantach a bh’ ann. Nuair a bhiodh iad a’ deasachadh airson cluich mar so, agus nam biodh Fionnlagh anns a’ mhòine na aig an fhoghar, chuireadh e an cù ’na àite. ’S ioma uair a chunnaic mi e nuair nach robh duine ga choimhead a’ cur a dhà fhiacail toisich ann an calpa nach b’ aithne dha, ’s dhèanadh e glé chinnteach gur ann air fear de luchd-cluiche a’ Chinn a-muigh a dhèanadh e e.

Agus na meanbh-chuileagan. Bha a h-uile fear dhiubh a bha beò air an t-saoghal a’ dèanamh a choimhead na spòrs, agus nam marbhadh tu aon dhiubh bha iad air fad a’ tighinn chun an tiodhlaicidh, agus bha sinne a’ pàidheadh gu daor air a sin. ’S iad nach dì-chuimhnicheadh éirig. Bhithinn-sa ann an sud ’s mi air mhire-chatha agus braon dearg a’ tighinn mu mo shùilean ’s cha mhór feum a bha sin a’ deanamh dhomh.

Tha iad ag ràdh gum biodh na Leòdaich a’ ceangal phrìosanach ann an Toll-dubh Chaisteil Dhùn-Bheagain fo bhoinne uisge, ach ’nam bheachd, nam biodh iadsan air an ceangal fo na meanbh-chuileagan, cha tigeadh nàmhaid faisg a mhìle orra.

[TD 128]

Co-dhiù, thug mi m’ aire greis eile do ’n chòmhstri—chan fhaiceadh duine ach an dàrna leth leis na bh’ orra de pholl—ach rinn mi mach gu robh Obar-Dheadhain air làmh an uachdair fhaighinn. Thàinig a’ chòmhstri gu ceann agus bha mise, gun chuideachadh sam bith uam féin, air ball aig na geataichean. Bha mise glé shona an clàr a-muigh fhaicinn, is mar a thubhairt Dòmhnall bochd air a thuras a Ghlaschu,

Chuir mi teine ás an ùrlar
Is smùid bho mo shàilean, a’ tàrsainn ás.

[TD 129]

NA THA AN DAN DO DH’AITHEACHAN NAN EILEANAN]
Le IAIN GRIMBLE (air eadar-theangachadh le IAIN MACDHUGHAILL)

As t-samhradh so chaidh thug mi cuairt a choimhead air duine a tha còrr is ceithir fichead, fear Anton Lindblom a tha a’ fuireach air eilean beag dha fhéin. Bha e air a shaoghal a chaitheamh anns an dòigh àbhaisteach: chaidh e gu muir a chosnadh a bheò-shlainte an uair a bha e òg, agus thug e trì bliadhna air luingeas Lochlannach agus dà-bhliadhna-dheug air bàtaichean siùil agus smùide Breatannach. An 1903 rinn e roghainn eadar eilthireachd do Astràilia leis na bha aige air a shàbhaladh agus tilleadh gu ’eilean altruim, agus b’ e nighean a chuir an gnothach an dara taobh. “Sud i thall,” ars Anton Lindblom le norrag dhe a cheann ri bean bheag aosda ’na suidhe fo dhealbhannan a bha san tigh aca de bhàtaichean agus de dhùthchannan fad-ás, agus a chionn nach robh facal Beurla aice cha do rinn i ach gàire.

An déidh tilleadh dh’ a eilean, cheannaich e bàta beag gu ruith a’ chladaich dhùthchasail ri marsantachd—flùr a’ chuid a bu mhotha a bhiodh aige. An 1909, chuir e cùl ris a’ mhuir gus tòiseachadh air àiteach eilean fhéin, anns an robh sia fichead anam aig an àm. Bhiodh na tuathanaich, ann am bitheantas, a’ deanamh beagan iasgaich anns a’ mhuir mun cuairt orra, airson am feumlachd fhéin, agus go ruig is gum biodh feadhainn a’ reic sgadan saillte gus faighinn air flùr a cheannach. Anns na làithean sin b’ ann leis na tuathanaich mhóra is na h-uachdarain-fearainn an talamh gu beagnaich, agus bha là obrach, no dhà, no trì san t-seachdain mar chomain air a’ chuid a bu mhotha de na croitearan beaga airson an talamh aca. Oir bhuineadh Anton Lindblom agus an t-eilean aige do ’n Ard Dhiùcstàit Ruiseanaich, Finntìr (Suomi anns a’ chainnt aca fhéin, <eng>Finland<gai> sa’ Bheurla), agus an uair a chaidh e a dh’ obair air an tuath aig bràthair athar bha an


[TD 130]

[Sanas]

[TD 131]

t-ar-mach taisgte san dàn, deich bliadhna air toiseach air. Bha bràthair athar a’ deanamh trì latha san t-seachdain airson an fhearainn aige.

Gus faighinn chun an eilean aca ghabh mi càr bho Abo, dara baile Finntìr, sìos rathad mór briagha a tha a’ dol thar drochaidean gu <eng>archipelago Obeland<gai>. Tha an grioglachan eileanan so sgaoilte mar rionnagan bho ghob an iar-dheas Finntìr dh’ an Bhaltaig far am bheil i a’ fàs caol ann am Bàgh Bhothnia. Goirid an déidh dhol troimh Phargas, prìomh bhaile eileanan Obeland, ràinig sinn cidhe far an robh sinn a’ feitheamh ri càr-aiseag. Bha na h-eileanan mun cuairt air ìseal agus fo choille, agus a thaobh is gu bheil iad ann an cuan far nach eil seòl-mara, is tric leis an lusrach tighinn faisg air cois na tuinne. Ach tha mi mìltean bogha ’nam measg cuideachd, agus iad lìomhta mar mhucan-mara a bhiodh tràighte. Uaireannan tha colthas air a’ mhuir eatorra a bhith dùinte mar locha uisge, ach mar a chuireas tu rubha folsgaidh i a-mach gu sìorruitheachd fàire eadar eileanan nan giuthas muir-chìosaichte. Ged a fhuair mi a’ chiad sealladh de ’n tìr àibhseach so bho chlàr a’ chàr-aiseig ann an teas gréine, bha mi a’ cuimhneachadh gu robh a’ mhuir so còmhdaichte le deigh sa’ gheamhradh. Oir tha aimsir nan eileanan sin tur eadar-dhealaichte ri sìde chois-fairge Innse-Gall, far am bi na geamhraidhean caoin, fliuch agus na samhraidhean mì-chinnteach. Is e a tha acasan samhraidhean teatha goirid agus geamhraidhean garga na side mhór-thireach.

An déidh siubhal tarsainn air eilean eile dh’ fhàg sinn an càr ás ar deaghaidh, agus sheas sinn air cidhe fiodh. Air astar bha diogarsaich fhann a’ sìor fhàs cruaidh, agus cha b’ fhada gus an do nochd sgoth iasgaich bheag fhosgailte ruinn o chùl maolaidh. Thog sinn rithe air a’ chuid mu dheireadh de ar slighe gu eilean Lindblom. B’ ann gu math faiceaellach a dh’ fheumte gu ruig is am bàta beag againne a stiùireadh eadar na sgeirean anns an tanalach, agus bha an cidhe far an deach sinn air tìr a’ sìneadh a-mach astar mór o ’n chladach agus e air a thogail air ursannan fiodh. Aig ceann feadhainn eile bha bothagan beaga airson sgothan, air an togail os cionn an uisge—sealladh anabarrach bòidheach agus craobhan giuthais is achaidhean treabhte air an cùl. Cha robh e doirbh dhomh a chreidsinn nach robh Anton Lindblom riamh is an t-aithreachas air nach do thréig e eilean dùthchais air Astràilia. 

Ach is e mo bharail gu robh aobhar na bu chudruimiche na an sealladh air a so. Rinneadh Finntìr ’na Poblachd air a h-aghaidh fhéin. Thàinig fear a bha uair ás leth Stàit nan Sgalag (<eng>Estate of the Peasants<gai>)

[TD 132]

ann am Pàrlamaid Finntìr, fo rialadh nan Ruiseanach, gu bhith nis ’na Phrìomh Mhinistear. An 1922 thug e a-mach Achd Suidheachadh an Fhearainn, agus dh’ ainmicheadh an lagh, an Lex Kallio, ás a dheaghaidh. Rinn aona sgrìob de ’n pheann 67,000 de thuath cruite alt 56,000 cotair ’nan luchd-fearainn saor, le làn chead an acraichean fhéin. A reic ’s a cheannach, agus cothrom air an obrachadh gun chomain orra màl no saothair a lìrigeadh do dh’uachdaran mar phàidheadh.

Is e Anton Lindblom fear de na daoine sin. Dara leath a bheatha air cùlaibh na Lex Kallio agus an leth eile air an aghaidh ghrianach dhith. Cha do chùm fògradh nan uachdaran suas àireamh a’ cheann-chunntaidh ’na eilean ged is e a shàbhail a dhùthaich agus a sluagh. Chan eil an Nagu an diugh ach trì fichead duine an taca ri sia fichead an 1900. An uair a chrìochnaicheadh an sgoil ùr an 1923 bha deich duine-fichead cloinne innte: tha ceithir duine deug innte an diugh. Ach ma tha òigridh a’ fàgail an eilein, is ann le an saor thoil fhéin chan ann air an ruagadh ás le bochdainn. Mar as àirde staid teachd-an-tìr ag éirigh, tha mar thoradh air sin, na cruitean a’ fàs nas motha le bhith gan reic is gan ceannach mar a thoilichear. Ann an eileana Obeland fhéin, tha baile Phargas a’ glacadh na h-òigridh a tha a’ deanamh imprig a chionn is gu bheil obraichean ùra ann agus cothrom nas fheàrr na gheibhear ann an eilean beag, air barrachd foghluim.

Tha aon toradh air na caochlaidhean sin ann an caitheamh-beatha a tha a’ cur uallaich air Anton Lindblom. Cha toir lagh Finntìr air fear leis am bheil innis-thuath bheag a reic ri tuathanach eile. Ma thairgeas fear-gnothaich ás a’ bhaile prìs nas àirde na as urrainn dh’ an tuathanach ri a thaobh ruighinn air, carson nach deanadh am fear leis a bheil an t-àite còrdadh ris? Cha bhiodh e a’ reic mur am biodh dùil aige an dùthaich fhàgail, agus dé a dhragh-san an déidh làimhe ged a bhacte luchd-àitichidh a’ ghrioglachain-eilean gu buileach ás an eilean aige air a’ cheann thall, agus e air a dheanamh ’na chàmp do na dh’ fhàg am baile-mór fad an saor-làithean? Faodaidh so tachairt a chionn is nach eil siùil-mhara anns a’ Bhaltaig agus mar sin gun gabh na h-eileanan an còir-ghlasadh gu tuige beul an làin. Dh’ innis mi do dh’ Anton Lindblom gu bheil lagh an Lochlainn a tha a’ toirmeasg talamh-àitich a reic ri duine ach ri tuathanach; tha sin a’ seachnadh a leithid so de dhùil-chur anns an fhearann. Tha lagh eile an Lochlainn a’ gleidheadh còir a’ mhòir-shluaigh air a leithid de àiteachan a thathaich, ach chan aontaich na Finnich gu léir ri lagh a tha ag àicheadh do neach a chòir air deanamh mar a thogras e ri a chuid fearainn, ge be dé

[TD 133]

cho mór an cron a dheanadh a’ chòir sin air a’ mhór-shluagh agus gu h-àraidh air an sliochd.

Dìreach latha no dhà mun do thadhail mi air Anton Lindblom, bha mi a’ deasbud mu ’n dearbh cheist ri eileanach Lochlannach, Arne Haugland. Tha an t-eilean aigesan ann an suidheachadh móran nas colthaiche ri Innse Gall na tha eileanan Finntìr. Tha e fosgailte ris a’ Chuan Siar ach tha e tuath air Innis Tìle agus gu math an taobh a-stigh de’n chearcal Artach. Tha Meleidh, eilean Haugland, nas motha na am fear aig Lindblom, mu chóig-mile-deug a dh’ fhaid agus eadar ochd is deich mìle a leud, ach ged a tha an dara leath dheth gus àiteach tha an leath eile ’na gharbh-chrìochan neo-thairbheach. Tha e faisg air eileanan as motha na e fhéin, dìreach mar tha an fear aig Lindblom—tha na Lofotain tuath air, agus tha eileanan beaga fàsa anns a’ chuan mun cuairt da. Tha cuimhne aig Arne Haugland gu robh aon ochd eileanan ar fhichead aig a sheanair airson feurach chaorach orra agus iasgach eatorra. Oir tha eachdraidh na ceàrnaidh so nas rathaile eadhon na saoghal Lindblom. Ged a bha luchd-tagraidh air leath aig na tuathanaich (no na sgalagan) Finneach anns a’ Phàrlamaid, eadhon fo na Sàran Ruiseanach, bha muinntir ceann-a-tuath Lochlainn ’nan tuath shaor rìamh bho ’s cuimhneach. Ma-dh’ fhaoite gur h-e sin an t-aobhar nach eil dad aca an aghaidh beagadh, ás leath feum an t-sluaigh, air an còraichean mar dhaoine air ceannach is reic. B’ e ’m fear aig nach“ robh ach an aon tàlant a b’ eudmhoire a thiodhlaic e.

An diugh tha cor eilean Arne Haugland buailteach do na h-aon chaochlaidhean agus a tha a’ tighinn oirnne an Alba agus air Anton Lindblom am Finntìr. Thathar a’ sìor-imprig o eilean gu tir-mór, ás an dùthaich dh’ an bhaile. Tha na h-inghinean gu h-àraidh nas dualaiche iarraidh gu fasdadh am factoraidh an àite an obair-tighe a chùm ri am màthraichean. Tha filleadh dùbailte cosnadh na mara ’s an fhearainn a’ dol ás; tha daoine an dara cuid ’nan tuathanaich no ’nam maraichean, agus mar sin feumaidh bailtean fearainn nan eilean a bhith nas motha. Tha e ion-mhiannaichte gun cuirte air bonn obraichean air an cur-a-mach roimh làimh, ann an àiteachan cothromach, gus friothaladh do na cleachdaidhean ùra sin. Tha am factoraidh aoil as motha air Finntìr am Pargas, ann an eileanan Obeland. Tha factoraidh <eng>nitrogen<gai> agus obair dealain air Meleidh, eilean Haugland. Bha Dr. Beeching air an suidheachadh, anns a bheil rogha nan rian-siubhail aca, gu buileach bun-os-cionn an aon oidhche nan robh sin air fhàgail an urra ris. Ach is fhada bho chaidh leithid nan daoine.

[TD 134]

à dh’ àithn a ghnothach ri Dr. Beeching cho seann-sgeulach ris an Fir Bholg, ann am Finntìr is an Lochlann.

Dh’ ainmich mi dà ghob-snàthaid cho beag is gur gann a theid agad air an lorg air map Lochlainn, agus mas e ’s gun téid, cha bheag an t-iongnadh a chuireas e ort smuaineachadh gu bheil daoine gun teagamh gan àiteach. Ach tha an dà ghob-snàthaid sin ’nan dà mhìle mollachd aig eubhachd dìtidh do ’n fheadhainn as coireach ri cor nan eileanan a tha a’ cuartachadh ar dùthcha. Tha iad ag innse dhuinn gu dé a ghabhas dèanamh anns a’ bhad, gus am milleadh a rinn droch ghiollachd uachdaran coigreach agus mì-dhiù a leasachadh. Agus tòisicheamaid aig an Lex Kallio. Ma-dh’ fhaoite gu bheil am Bòrd Fearainn agus Dheisealachd Nàdurra a chuireadh air bonn leis an riaghaltas a the againn an dràsda, fo Mgr. Fred Willey agus am Morair Mitchison, ag uidheamachadh gus suidhe air ceann a leithid de ghnothach. Ma-dh’fhaoite gu bheil am buidheann aig a bheil barantas airson adhartas na Gaidhealtachd gus eisimpleir a thoirt. Co aige tha fios nach eil sin ann an camhanaich latha òirdhearc euchdach anns an téid sruth-eachdraidh a chalg-thilleadh.

Bho chionn fada bha bail-thuineachais ann an eileanan beaga, soirbheachail, beòthail mar fhlùran ’nan làn bhlàth. Bha Sappho a’ fuireach air eilean Lesbais, dìreach mar a bha Màiri Nighean Alasdair Ruaidh anns na Hearadh agus an t-Easbuig Bjarni Kolbeinson an Arcaibh. Bha a là uaill aig Crete mar a bha aig Eilean I. Bha Comunn riaghaltais suidhichte an lle, agus tha barrachd litreachais a’ tighinn ás Innis Tìle na thàinig ás iomadh mór-thir. Ach bhon an àm sin tha sruth-lìonaidh a’ Chuain Shiair air ruith an aghaidh beatha nan eilean anns an àird-a-tuath. Tha na Lochlannaich, a tha bho chian mion-eòlach air saoghal eileanach, air oidhirp a thoirt air a’ cheist so, rud nach do rinn sinne. Ach faodaidh sinn, air a’ char as lugha, feum a dheanamh de na dh’ ionnsaich iadsan.

(Cluinnear Iain Grimble, Anton Lindblom agus móran eile ann an prógram a tha gu bhith aig Iain Grimble air a’ Bh.B. C. sa’ Mhàirt)

[Sanas]

[TD 135]

[Dealbh]

An T-ionnsachadh Og?

Bha an ceatharnach so shuas ceithir fichead ’s a sia nuair a chuir aghaidh an toiseach air Gàidhlig ionnsachadh. Rugadh Hans Eggeling ann an Dun-Eideann, ach b’ann ás a’ Ghearmailt a thainig a phàrantan. B’e na cànanan Clasaiceach a ghabh e mar phrìomh chuspair, chuir e an uair sin ùidh am Fraingeis ’s an Gearmailt. Thill e gu bhith a’ teagasg ann an Oilthigh Dhun-Eidinn. Bithidh e ag eadar-theangachadh bàrdachd Ghearmailteach gu Beurla na h-Alba, no Albais.

Ghabh e ùidh mhór anns a’ Ghàidhlig. Bha aobhar no dhà air a sin, agus b’ e aon dhiubh gu robh e airson nach deigheadh dad seachad air de na bha e cluinntinn anns na tighean-òsda air còrsa an iar-thuath na h-Alba, far am bi e tadhal air fòrladh o àm gu àm.

Tha e cho geur ris an ealtainn, ’s e làn dibhearsain. Tha a’ Ghàidhlig a’ tighinn thuige mar gum b’ ann leis a’ bhainne a fhuair e i.

(Tha sinn fo chomain do Mhurdaig NicCoinnich airson na naidheachd so. Chì sibh gu bheil Mgr Eggeling a’ leugadh Gairm anns a’ phioctair so.)

[TD 136]

CATH NAN EUN

Sgeulachd air a h-aithris le HUGHIE DAN MACDONNEL á Inbhir Nis, Ceap Breatainn, agus air a recòrdadh ’s air a sgrìobhadh le CAITLIN NIG FHIONGHUIN, An t-Oban. ’Sann á Loch Abair a thainig sinnsirean an sgeulaiche, a tha a nis gu bhith tri fichead ’s a deich.

THA mi dol a ghabhail dhuibh sgeulachd air Cath na Eun. Bha sid uair ann, Iompaire ris an abradh iad Iompaire na Frainge, agus, agus bha aon mhac aige, ach cho fad ’s a bha e fhéin air chomas a bhith dol a mach dha ’n bhean’ t-seilge bha e dol a mach dha ’n bhean t-seilge. Agus thuit dha gur robh mial-chu aige a bhiodh a’ falbh còmh ris fad na h-ùineachd nuair a bhiodh e dol a shealgaireachd. Ach co-dhiù ’s co-dhà, thòisich an gille a dhol a mach a shealgaireachd. Ach co-dhiù bha latha sin a chaidh e mach dha bhean’-sheilge ’s bha ’m mial-chu aige còmh ris, agus cha deach e uamhasach fada. Bha sneachd air an talamh agus chunnaic e earbsa, agus loisg e air an earbsa. Cha d’ rinn e ach an earbsa leòn ’s thog earbsa rithe, ’s ma thog thog am mial-chu an déidh na h-earbsa. Dh’ fhalbh mac Iompaire na Frainge ás déidh sin, ach, co-dhiù, nuair a thug e suas ’s nach gabhadh i faighinn stad e. Chuir e bos a’ ghunn’ air uachdar a choise, agus a dhà bhas air uachdar barail’ a’ ghunna agus a smig air uachdar sin, agus thòisich e air cuimhneachadh. ’S bha e coimhead air fuil na h-earbsa falbh air an t-sneachda, agus a’ coimhead air a’ mhial-chu. Thàinig i ’s laigh i làmh ris: Thug e seachad bòide an uair sin, nach robh e dol a phòsadh nighean gu bràth ach nighean a bhiodh cùl a cinn cho dubh ri cùl cinn na mial-chu, agus a dà ghruaidh cho dearg ri fuil na h-earbsa air an t-sneachda, an còrr dha craicionn bhi cho geal ri ’n t-sneachda.

Ach co-dhìu, thill e dhachaidh ’s chaidh e chadal an oidhche sin, agus sa’ mhaduinn an la-arn-a-màireach bha e anmoch gu éirigh. Ach, co-dhiù, bha e cur iongatas uamhasach air athair dé bu choire nach robh e ’g éirigh. Chaidh e suas ma dheireadh far an robh e, ’s bhruidhinn e ris. Dh’ fhoighnich e dha carson nach robh e ’g éirigh; “Bheil sian sam bith ceàrr” thuirt Iompaire na Frainge. “O, chan eil” thuirt esan. “Well, tha e glé bhochd dhomhsa an aon mhac a th’ agam ris an t-saoghal ’s a’ cheud cheist a chuir mi riamh air nach do dh’ fhuasgail e i.” “Well, mas ann mar sin a th’ ann” thuirt esan “innsidh mi dhuit.” ’S dh’ innis e ’nuair sin dha mu na bòidean a thug e anns a’

[TD 137]

bheinn. “O, dhuine bhochd” thuirt esan “tha mi uamhasach truagh air do shon. ’S iomadh mac rìgh is ridire dh’ fheuch ris an aon rud ’s cha do bhuannaich iad riamh.” “Ma roghainn ’s ma dha” thuirt esan “tha mise dol a dh’ fheuchainn ri faighinn.”

Ach co-dhiù, fhuair e deiseil, ’s thug athair dha cuideachadh—rud ri itheadh ’s rud mar sin—’s dh’ fhalbh e. Bha e coiseachd, ’s a’ coiseachd, ’s a’ coiseachd, ’s bha ’nuair sin neul na h-oidhche a’ tighinn ’s bha coltas air nach robh e dol a dh’ fhaicinn àite san rachadh e. Ach chunnaic e ’nuair sin bothan beag taobh an rathad. Chaidh e stigh a dh’ ionnsaigh a’ bhothain a bha seo ’s bha bodach ann an sin agus feusag mhór ghlas air.

Choimhead am bodach air. “ ’S fàilt ort, ’ill ’ òig. ’S math tha fhios nuair ceann do sheud ’s do shiubhal, ach bha e san naidheachd bho shean gu robh mac rìgh no ridire ann a dh’ fhalbhadh ’s a thilleadh, agus dh’ fhaoidhte gura tus e. Ach fuirichidh tu còmh rium fhéin an nochd.”

’S ann mar sin a bh’ ann; Dh’ fhuirich e còmh ris a’ bhodach an oidhche sin ’s bha e uamhasach uile gu léir sgìth, ’s chaidh e chadal. Agus ’se gliogadaich nan sgian ’s nam forc a dhùisg mac an rìgh sa’ mhaduinn, agus am bodachan a’ faighinn deiseil am breiceis. Ach co-dhiù, dh’ éirich e ’s fhuair e bhreacanais ’s ghabh e bhreacanais. “Well, feumaidh mi falbh.” “Well,” thuirt am bodachan ris “tha bràthair athair dhòmhsa air thoiseach ort, agus ruigidh tu e, agus innsidh e dhuit an gnothuch na ’s fheàrr na dh’ innseas mis’ e.” “Co fad ’s a tha e bhuam?” “Tha e fad coiseachd là agus bliadhna.” “O well, ’s fheàrr dhòmhsa bhith falbh.” “Well, chan fhalbh buileach an dràsda” thuirt esan. “Tha paidhir de bhrògan-siubhail agam ann an sin ’s cuiridh tu ort iad, agus, am beul na h-oidhche, bithidh thu aig àite bràthair m’ athair, ’s cha bhi sian agad ri dhèanamh ach leum anns na brògan siubhail ’s an aghaidh a chur air an dachaidh ’s an ear-dheas air am màs, ’s na biodh an còrr cùram ort mu dheidhinn nam brògan.”

’Sann mar sin a bh’ ann. Dh’ fhalbh e ’s leum e sna brògan-siubhail, ’s cha robh fhios aige co-dhiù ’se ’n-t-adhar a thog e no ’n talamh a shluig e, ach am beul na h-oidhche ràinig e àite bràthair athair a’ bhodachain. Ach chaidh e stigh ’s bha bodach ann an sin ’s feusag mhór ghlas air. “Fàilt ort ’ill’ òig. ’S math tha fhios ’m air ceann do sheud ’s do shiubhail. ’S iomadh mac rìgh no ridire dh’ fhalbh ’s nach do thill, ach bha e san naidheachd bho shean gu robh mac rìgh no ridire . . . . ann a thilleadh, ’s có fios nach tus e. Fuirichidh tu

[TD 138]

còmh rium fhìn an nochd.” Agus, gus an gnothuch a dheanamh goirid, chaidh e chadal.

’Se gliogadaich nan sgian ’s nam forc a dhùisg mac an iompaire sa’ mhaduinn, agus dh’ éirich e, co-dhiù, ’s ghabh e bhreacdanais agus bha e dol a dh’ fhalbh. “Well chan fhalbh buileach an dràsd,” thuirt esan. “Tha mo sheanair an so, ’s tha fhios aige air cùisean nas fheàrr na th’ agamsa. ’S thòisich e rùrach sa’ bheairte chloimhe ’n sin. Thug e bodachan beag ás a’ bheairte chloimhe agus feusag mhór fhada air. Agus choimhead am bodachan beag so air. “’S math tha fhios ’m air ceann do sheud ’s do shiubhal. ’S iomadh mac rìgh ’s ridire bh’ ann a dh’ fhalbh ’s nach do thill, ach bha e san naidheachd bho shean gu robh mac rìgh no ridire ann a dh’ fhalbhadh ’s a thilleadh ’s dé fios nach tus e.” “Well,” thuirt e ris an uair sin “ma ni thu mar a dh’ iarras mis’ ort gheibh thu air n-adhart. Falbhaidh tu ’s cumaidh tu ort ’s ruigidh thu bonn beinn. Tha agad an uair sin air tòiseachadh ri dìreadh na beinn tha so, agus tha bheinn mar gum biodh i dol a rolladh a nuas air do mhuin, ach, air na chunnaic thu riamh, na coimhead ás do dhéidh” thuirt esan, “agus mura coimhead thu ás do dhéidh, ni thu suas gu mullach na beinn’ i, agus nuair a gheibh thu gu mullach na beinne” thuirt esan “tha àite fomhair mór an sin, agus thig a stigh’s feuch air bràigh an doruis, ’s gheibh thu slatan draoidheachd, agus rud sam bith air am buail thu ’n ceann garbh dh’ an t-slatan draoidheachd, ni thu creag shalainn dhe, agus rud sam bith air am buail thu ’n ceann mìn dh’ an t-slatan draoidheachd, ni thu òganach dheth.” Ach co-dhiù ’s co-dhà, “ Dé cho fad ’s a tha e bhuam,” thuirt mac an iompaire “ Tha e fad coiseachd là agus bliadhna,” “Well ” thuirt e “feumaidh mi falbh.” “Chan fhalbh” thuirt esan. “Tha paidhir de bhrògan shiubhail an so ’s cuir ort iad, agus ruigidh tu bonn na beinne feasgar. Cha bhi sian ann a dhèanamh an uair sin, ach leum ás na brògan siubhail ’s an aghaidh a chur air an dachaidh ’s an eara-dheas air am màis.”

Agus ’sann mar sin a bh’ ann. Leum e sna brògan siubhail ’s cha robh fhios aig’ co-dhiù ’se ’n t-adhar a thog e no ’n talamh a shluig e. Feasgar beag ràinig e bonn na beinne. Thòisich e ’nuair sin air dìreadh suas a’ bheinn a bha so, agus bha bheinn a’ choltas oirre gu robh i dol a rolladh air a mhuin ach cha d’ rinn e sian coltach ri coimhead ás a dhéidh, ach lean e air ’s fhuair e gu mullach na beinne. Chunnaic e àite an fhomhair a bha so, agus chaidh e stigh, ’s dh’ fheuch e air bràigh an doruis ’s fhuair e slatan draoidheachd. Bhuail e ’n slatan-draoidheachd

[TD 139]

air an fhomhair, ’s rinn e creag shalainn air. Ach co-dhiù ’s co-dhà, dh’ fhalbh e ’nuair sin ’s thàinig e mach ás a sin ’s thachair earbs’ air. “Leum air bac mo dhà chruachain” thuirt ise “’s bheir mi dhuit siubhal.” Leum e air bac dà chruachain na h-earbsa, co-dhiù, agus dh’ fhalbh e. Feasgar beag land e ann an àite sin agus thàing fitheach. “Leum air bac mo dhà sgiath ’s bheir mi siubhal dhuit.” Leum e air bac dà sgiath an fhithich ’s dh’ fhalbh am fitheach ’s anmoch beul na h-oidhche ris an oidhche am fitheach pealais mhór an sin, agus thuirt am fitheach ris an oidhche chur seachad ann an so.

Agus ’s ann mar sin a bh’ ann. Chuir e seachad an oidhche san t-àite bha so, is sa’ mhaduinn an la-arn-a-màireach bha Cath nan Eun a’ dol air adhart ’s bha Cath nan Eun seachad uile gu léir ach eadar fitheach is nathair, agus bha coltas air an nathair gu robh i dol a chur <eng>finish<gai> air an fhitheach, agus bhuail e ceann garbh an t-slatan draoidheachd air an nathair ’s rinn e creag shalainn air. Leum an uair sin an fhitheach ’s thuirt e “Leum air bac mo dhà sgiath ’s bheir mi dhuit siubhal.” Leum e air bac dà sgiath an fhithich, ’s dh’ fhalbh am fitheach agus bha ’m fitheach a’ falbh ’s a’ falbh ’s cha robh an coltas air gun robh e dol a stad.

Ach, feasgar beag, ràinig e pealais mór eile, agus chaidh e stigh, ’s thuirt am fitheach ris fuireach ann an sin maduinn. Co-dhiù, sin an rud a rinn e. Chaidh e stigh ’s dh’ fhuirich e còmh ris anns a’ phlealais a bha so. Sa’ mhaduinn an la-arn-a-màireach chaidh e mach ’s cha robh <eng>sign<gai> air an fhitheach, ach thàinig òganach briagha ’an choinneamh ’s rug e air làmh air agus thuirt e “Rinn thu feum mór dhòmhsa an dé. Tha mise an déidh faighinn <eng>clear<gai> ’s na geusan chaidh a chur orm, agus an rud a tha thu ’g iarraidh tha e ’n so.” ’S thug e dha <eng>parcel<gai>. “Well” thuirt esan, “theid thu nis dhachaidh, ’s air na chunnaic thu riamh,” thuirt esan, “na fosgail do pharcel gus am faic thu ’n t-àit is fheàrr leat fhéin so shuidheachan a thogail—do phealais”.

Ach co-dhiù, dh’ fhalbh mac an Iompaire dhachaidh ’s thug e leis am <eng>parcel<gai>. Cha robh an t-astar idir cho fada ’s bha e a’ falbh, agus feasgar beag rainig e swampa fo thig athair ’s chaidh e stigh san t-swampa bha so. Ach co-dhiù, bhe e coimhead ’son fhaighinn a mach dé bha sa’ pharcel, ’s shrac e pharcel bha so ás a chéile ’s bha ’m pealais bu bhriagha chunnaic e riamh air thogail ann an teas-meadhoin an t-swampa. Ach co-dhiù ’s co-dhà, thionndaidh e mun cuairt ’s chaidh e mun cuairt air a’ phealais ’s thàinig e gu dorus. Bha ’n nighean a thug e seachad a ghealltainean ’na déidh, bha i ann an sin ’s i ’g éirigh air


[TD 140]

[Sanasan]

[TD 141]

caoineadh. Well, cha robh fhios aige dé dheanadh e ach thill e air ais a rithis mun cuairt ’s shuidh e aig <eng>corner<gai> an tighe, ’s cha robh e fada ann an sin gus an tàinig fomhair far an robh e. Agus, “’S briagha do phealais, ach coireach an t-àit san do thog thu e.” “Well, ’sann mar sin a th’ ann” thuirt esan “cuiridh mis’ a’ phealais tha sin sa’ pharcel a rithis mar a bha e roimhe.” Dh’fhalbh e ’s thug e seachad an gealltanas a bha so dh’ an fhomhair, ’s thug am fomhair slat ás a bhroilleach. Bhuail e ’m pealais ’s thainig gliogadaich ’s glagadaich ’s gleadhraich de phealais a’ tuiteam ’s a’ dol ás a chéile. Chaihdh e sa’ pharcel mar a bha e roimhe.

Ach co-dhiù ’s co-dhà, dh’ fhalbh e ’nuair sin, agus bha ’n oidhche an déidh tighinn gu dòigheil an uair sin ’s chunnaic e àite laghach fo thigh athair agus dh’ fhalbh e ’s thuirt e gur e so àite laghach air son a phealais a thogail. Ach co-dhiù, thug e sraing far a’ pharcel ’s fhrois a’ pharcel ás a chéile a rithis. Ach co-dhiù, choisich e mun cuairt ’s bha ’n nighean a bha so a’ suidhe ’s i gàireachdainn ’s i ann an cathair airgid ’s cathair òir làmh rithe. Thuirt i ris suidhe sa’ chathair òir, ’s tha mi cinnteach gun do chuir iad seachad oidhche cuimeasach math toilichte.

Sa’ mhaduinn an la-arn-a-màireach dh’ éirich athair ’s choimhead e mach air an uinneig ’s chunnaic e ’m pealais a bha so. Well, cha robh fhios aig an fhortan dé bha ceàrr. Bha e deanamh a mach gur e rudeigin a bha e faicinn ’s gun robh e sna sùilean aige. Shuath e shùilean cho math ’s a ghabhadh e. Ach co-dhiù, chaidh e sin a choimhead air ’s bha a’ phealais ann. ’S thog e ris sìos a dh’ ionnsaigh a’ phealais ’s bha ghill’ aige ann ’s bha ghill’ aige fhéin ann ’s an nighean a bha e ’g iarraidh. Agus ’sann mar sin a bh’ ann. Dh’ fhalbh iad ’s chuir iad seachad latha cuimeasach math ann an sin.

Well, nis tha sin dol a dh’ fhàgail sin mar sin. Ach, co-dhiù, ’nuair sin thainig leanabh gu mach an rìgh. Ach co-dhiù, nuaira bh a’n leanabh so suas ma bhliadhna, thainig am fomhair far an robh e. “Thoir dhòmhsa do mhac” thuirt esan. “O, bheir, bheir” thuirt esan. Chaidh e ’s bha mucaire an rìgh ’s bha leanabh aca fhéin mu ’n aon aois ’s dh’ fhalbh e ’s thug e seachad mac mucaire an rìgh dh’ an fhomhair. ’S cha deach e uamhasach uile gu léir fada nuair a thug e slat as a bhroilleach ’s dh’ fhoighnich e dh’ an leanabh dé bhiodh athair a’ dèanamh leis an t-slat a bha sin. “Ceannsachadh mucan an rìgh.” “Tha mis’ an déidh tuigsinn gur e mac mucaire an rìgh a th’ agam an àite mac an rìgh.” Rug e air chasan air ’s spad e ris an rathad e.

[TD 142]

Thill e air m ’s bhruidhinn e ris a’ ghill’ ’s thuirt e ris “Mach dhòmhsa do mhac.” “Bheir” thuirt an gille ’s dh’fhalbh e ’s fhuair e mac stiùbhairt an rìgh. Cha deach e fada gus an tug e slat ás a bhroilleach ’s dh’ fhoighnich e dh ’an ghille bheag a bha so “Dé bhiodh d’ athair a’ dèanamh leis an t-slatag?” “Goisnicheadh mucan an rìgh” thuirt e. “Tha mise tuigsinn gur e mac stiùbhairt an rìgh a th’ agam.” ’S rug e air chasan air ’s spad e ris an rathad e.

Thill e air ais a rithis gu àite mac an rìgh. “Mach dhòmhsa do mhac” thuirt e “ no ’n clach as àirde ’n clach as ìsle dha d’ phealais.” Agus ’sann mar sin a bh’ ann. Dh’ fhalbh e ’s b’ fheudar dha mhac a thoirt seachad dh’ an fhomhair. Dh’ fhalbh an fhomhair ’s cha deach e uamhasach uile gu léir fada gus an tug e ’n t-slat ás a bhroilleach. “Dé bhiodh d’ athair a’ dèanamh leis an t-slat a tha so?” “A’ ceannsachadh rìoghachd an rìgh.” Well, ’se mac an rìgh a bh’ aige ’s dh’ fhalbh e dhachaidh ’s thug e leis an gille beag a bha so.

Ràinig e dhachaidh ’s thòisich an gill’ air fàs mór. Bha nighean aig an fhomhair ’s bha i uamhasach uile gu léir briagha. Ach, co-dhiù, thòisich e air deanamh suas ris an nighean a bha so. Ach ’sann mar sin a bh’ ann, bha ’n coltas air gun robh iad dol a phòsadh. “Well,” thuirt an fhomhair “mum faigh thu ’n nighean agamsa feumaidh tu trì ceistean fhuasgladh, agus, ma ni thu sin gheibh thu mo nighean ri phòsadh. Tha bàthach an sid” thuirt e “’s tha i seachd ceud troigh a dh’ fhad ’s seachd ceud troigh a dh’ àrd, ’s seachd ceud troigh a leud. Chan eil sian de thugha air a’ bhàthach ’s feumaidh i a bhith air a tughadh le iteagan eòin, agus chan eil math ach aon iteag a bhith ann de gach seòrsa.”

Ach, co-dhiù, ’sann mar sin a bh’ ann. Chaidh e mach a dh’ ionnsaigh an t-sabhal ’s thug e dha bogh’-saighde air son beirid air na h-eòin. Ach mu mheadhon là, nuair a thainig an nighean a mach le dhìnearachd cha robh aig ach aon fhitheach air a mharbhadh an uair sin ’s chan fhaodadh e uisinneachadh ach aon iteag. “Thig ’s gabh do dhìneir” thuirt ise. “O, chan eil sian a reusan agamsa mo dhìneir a ghabhail” thuirt e, “Bidh mo cheann air an stob an nochd an uair thig t’ athair dhachaidh.” “Thig thusa ’s gabh do dhìneir.” Chaidh e ’s thòisich e air gabhail a dhìneir. ’S thilg i saighead dh’ an choille, agus an uair a bha e réidh dha dhìneir bha bhàthach air a tughadh. “Well, nis, foighnichidh m’ athair dhuit an nochd ’n do thugh thu bhàthach ’s abair ris gun do thugh. Their e “Well, cha do thugh thus’ i.” Their thusa “Well, thugh cuideigin i.”

[TD 143]

Well, bha cheud gnìomh seachad an sin. Ach sa’ mhaduinn an la-arn-a-màireach, dh’ éirich am fomhair ’s mac an rìgh. “Well, tha bhàthach air a tughadh, ach tha bàthach eil ann an sin,” thuirt e, “’s tha i seachd ceud troigh a dh’ fhad, ’s seachd ceud troigh a leud, ’s seachd ceud troigh a dh’ àird, agus cha deach a cartadh cho glan ’s gun ruith ubhal bho ’n dàrna ceann a dh’ ionnsaigh a’ chinn eile dhith.” Thug e mach dh’ an <eng>outhouse<gai> e ’s dh’ fhosgail e dorus an <eng>outhouse<gai> ’s bha dà spaid ann an sin—spaid mheirgeach dhubh is spaid òir. “Có ’n té dhiubh sin as fheàrr leat fhaighinn.” Well, choimhead e air na spaidean ’s bha ’n spaid òir a’ coimhead uamhasach laghach. Dh’ fhalbh e ’s thug e leis an spaid òir ’s chaidh e leis dh’ an bhàthach. Cheud spaid a chuir e mach as a’ bhàthach thàinig a trì a stigh. Ach bha e ’g obair ann an sin gus an tàinig àm na dìneir ’s bha e thrì uiread deug anns a’ bhàthach. Ach thuirt an nighean ris “Thig ’s gabh do dhìneir!” “O, cha leig mi leas mo dhìnear a ghabhail an diugh. Tha mo cheann dol a bhith air an stob gu cinnteach.” “Thig thusa nall ’s gabh do dhìneir.” Thòisich esan ri dhìneir a ghabhail ’s thilg ise an spaid mheirgeach so a bh’ aice, ’s thilg i stigh sa’ bhàthach i. An uair a bha e réidh dha dhìneir bha bhàthach air a cartadh cho glan ’s gun ruitheadh ubhal bho ’n dàrna ceann a dh’ ionnsaigh a’ chinn eile. “Well” thuirt i “foighnichidh m’ athair dhuit an do chairt thu bhàthach ’s abair gun do chairt. Abraidh esan “Cha do chairt thus’ i.” Abraidh thusa “Well, chairt cuideigin i.”

Well, bha ’n dàrna gnìomh seachad an sin. Ach co-dhiù ’s co-dhà, chaidh an oidhche sin seachad is sa’ mhaduinn an la-arn-a-màireach dh’ éirich iad a rithis. “Well” thuirt esan “thà fireun sid ’s tha nead aice ann an craobh, agus tha trì uighean innte, ’s feumaidh na h-uighean sin a bhith agad dhomh air mo shuipear an nochd.” Ach co-dhiù, dh’ fhalbh an gille ’s chaidh e dh’ ionnsaigh an craobh agus cha robh meur air a’ chraobh a bha so ’s bha i ceud troigh a dh’ àird. Well, thòisich e air dol mun cuairt air a’ chraobh. ’S cha robh dòigh aig’ air streup anns a’ chraobh ach aon uair ’s a dh’ fhalbh e, thòisich ise air dèanamh chnagan air lìon. Ach co-dhiù ’s co-dhà, nuair thainig àm na dìneireachd dh’ fhalbh i le dhìneir a dh’ ionnsaigh a’ ghille. Agus “Thig a nall ’s gabh do dhìneir.” “O, cha ruig mi leas. Tha mo cheann dol a bhith air an stob cinnteach an nochd” thuirt e. “Cha teid agamsa air dol suas sa’ chraoibh.” Ach co-dhiù, thuirt e ris “thig a nall ’s gabh do dhìneir.” ’S chaidh e null ’s thòisich e air gabhail a

[TD 144]

dhìneir. Thòisich is’ air tilgeil nan cnagan, ’s bha cnagan a’ bualadh sa’ chraobh ’s bha meur a’ fàs ás a h-uile cnag a bha i tilgeil sa’ chraoibh ’s bha i aon mheur goirid gu ruighinn air an nead a bha so. ’S dh’ fhalbh i ’s fhuair i corc a bh’ aice ’s ghearr i dhith lùdag ’s thilg i suas a lùdag gu bàrr na craoibhe. Ach co-dhiù ’s co-dhà nuair a ghabh e dhìneir, dh’ éirich e suas sa’ chraoibh agus nuair a ràinig e mullach na craoibhe fhuair e na h-uighean ’s thug e nuas iad. Chaidh iad dhachaidh ’s bha na h-uibhean bruich roimh ’n fhomhair nuair a thainig e dhachaidh. Agus “’N d’ fhuair thu na h-uighean?” thuirt esan. “Fhuair” thuirt an gille. “Well, cha d’ fhuair thus’ iad.” “Fhuair cuideigin iad.”

Ach ’sann mar sin a bh’ ann. Bha na trì ceistean mar sin air an dèanamh ’s bha ’n nighean aige ri fhaighinn an uair sin co-dhiù. Agus chaidh iad an uair sin a chadal san oidhche ’s thug ise leatha ubhal. Agus co-dhiù, chaidh iad dh ’an leabaidh ’s thuirt i ris “Feumaidh sinn nis éirigh a dh’ aona luath ’s a chaidleas am fòmhair. Agus feumaidh sinn togail rithe no marbhaidh e thu mun tig a’ mhaduinn.”

Ach co-dhiu, dh’ éirich iad ’s dh’ fhalbh iad a mach ’s dh’ fhàg i ceithir earrannan dh’ an ubhal ma chuairt an leabaidh ’s aig an dorus ’s lean i ’n ubhal gus an d’ ràinig i ceann am mach an doruis. Ach co-dhiù, dh’ fhalbh iad ’s fhuair iad an làir a b’ fheàrr a bh’ aig an fhomhair ’s thog iad rithe. Ach co-dhiù, dhùisg an fhomhair am meadhon na h-oidhche ’s dh’ eubh e. “An do chaidil sibh ?” “Cha do chaidil” thuirt pìos dh’ an ubhal. Chaidil e sin treis eile ’s dhùisg e rithis “’N do chaidil sibh?” “Cha do chaidil ” thuirt pìos eile dh’ an ubhal Ach co-dhiù, an ceann <eng>spell<gai> dhùisg e rithis, ’s lean sin air gus an do fhreagair am pìos ma dheireadh aig an dorus. “A” thuirt esan, “tha mo nighean an déidh mo mhealladh, agus feumaidh mi falbh ás a déidh.”

Dh’ éirich e ’s thog e rithe. Bha iad a’ coiseachd ’s a’ coiseachd ’s thuirt ise ris “Tha anail m’ athair a’ losgadh mo dhà shlinneagan” ’s i air an làire bha so còmh ris an gille. “Dé nì mi” thuirt an gille. “Feuch ann an cluas deas na làire feuch dé gheibh thu.” “Chan fhaigh mi sian ann an so” thuirt esan “ach pìosan beag de spruis.” “Tilg ás do dhéidh e. Thilg e ’m pìosan beag de spruis so ás a dhéidh. Rinn e seachd ceud troigh de dh’ fhad, ’s seachd ceud troigh a dh’ àird, seachd ceud troigh a leud de choille cho dlùth ’s nach rachadh snàthad ann. Ach co-dhiù, bhuail an fhomhair so ’s cha robh dòigh aige air faighinn <eng>through<gai>. Fhuair e tuagh beag a bh’ aig an tigh ’s thòisich e air

[TD 145]

gearradh troimh ’n choille gus an d’ rinn e rathad ’s thuirt e “Fàgaidh mi ’n tuaghan so gus an till mi.” “Ma dh’ fhàgas” thuirt pioghaid, ’s i ann am craobh “goididh mis i.”

“Tha mi cinnteach gun goid.” Thill e dhachaidh leis an tuagh.

Ach co-dhiù, dh’ fhalbh e ’nuair sin ’s bha e falbh ’s a’ falbh ás déidh na h-ighinn.” “Ah” thuirt ise “tha anail m’ athair a’ losgadh mo dhà shlinneagan.” “ Dé ni sinn?” thuirt an gille. “Feuch ann an cluas ceàrr na làire feuch dé gheibh thu.” “Chan fhaigh mise sian ann an so ach pìosan beag de chlach.” “Tilg ás do dhéidh e.” Rinn e seachd ceud troigh a dh’ fhad, ’s seachd ceud troigh a dh’ àird ’s seachd ceud troigh a leud de chreag chruaidh. Bhuail an fhomhair anns a’ chreag a bha so ’s cha robh dòigh aige air faighinn troimhe. B’ fheudar dha tilleadh dhachaidh ’s <eng>pick<gai> is <eng>tools<gai> fhaighinn air son rathad a dhèanamh. Ach thòisich e ris an <eng>tunnel<gai> a bha so a chur tro ’n chreag. Rinn e rathadh <eng>alright<gai>, ach thuirt e, “Tha mi dol a dh’ fhàgail na <eng>tools<gai> an so gus an till mi? Thuirt a’ phioghaid ’s i air mullach na creig.’ “Goididh mis’ iad.” “Goididh no goididh; chan eil an còrr ùin’ agamsa ri chall,” thuirt e.

Ach ’s ann mar sin a bh’ ann. Dh’ fhalbh e ’s thog e ris ’s dh’ fhàg e na <eng>tools <gai> an sin. “O” thuirt ise “tha anail m’ athair a’ losgadh mo dhà shlinneagan.” “Dé nì mi?” “Feuch ann an cuinnean deas na làire feuch dé gheibh thu.” “Chan fhaigh mise sian ann an so ach boinne de dh’uisge.” “Tilg ás do dhéidh e. Rinn e <eng>lek<gai> uamhasach ann an sin nach robh riamh a leithid ann, agus bhuail am fomhair anns an <eng>lek<gai>. Co-dhiù, thòisich e air cnàmh tro ’n <eng>lek<gai>. Bha coltas air an fhomhair gun robh e dol a dheanamh an gnothuch air dol tro ’n <eng>lek<gai>. Ach thuirt ise “Tha anail m’athair a’ losgadh mo dhà shlinneagan.” “Dé nì sinn?” “Feuch ann an cuinnean ceàrr na làire feuch dé gheibh thu.” Chan fhaigh mise sian ann an so ach pìosan beag de shoirbheas. “Tilg ás do dhéidh e.” Thilg e ’n soirbheas ás a dhéidh ’s thainig stoirm uamhsach a bha coltach ris an stoirm a bh’ againn an so ann Ceap Breatainn. Agus co-dhiù, chaidh an fhomhair a mharbhadh.

Well, thionndaidh i ’nuair sin mun cuairt. “Tha mise an déidh cur ás dha m’athair” thuirt ise. “’S tha mi nis a’ dol a bhith dependadh ortsa, agus feumaidh tu mar a dh’ iarras mise dhèanamh.” O, dheanadh e rud sam bith air a son. Ach co-dhiù ràinig e ’nuair sin goirid do dh’ àit athair, agus thuirt ise “Well, tha mise dol a dh’ fhuireach ann an so an nochd,” thuirt ise, “agus theid thusa dhachaidh an toiseach agus innis dhaibh aig an tigh mar a dh’ éirich a mach, ach, air na chunnaic thu


[TD 146]

[Sanas]

[TD 147]

riamh, na leig le sian do phògach, neo ma phògas rud sam bith thu, leigidh tu mis’ ás do chuimhne.” Ach co-dhiù, thionndaidh e ’s thug e seachad na geallaidhean a bha so, ’s dh’ fhalbh e ’s ràinig e pealais athair.

O, rinn iad toileachadh ris an sin a bha gàbhaidh. Dé thuit a bhith mun cuairt ach mial-chu a bh’ aige fhéin. Thainig a’ mhialchu ’s thòisich i air leum mun cuairt air ’s nach do bhuail i bus ás a bheul. Chaill e cuimhne air an nighean. Ach co-dhiù, bha iad ann an sin a’ faighinn deiseil ’s dol a dheanamh banais mhór uamhasach dha, ’s nighean eireachdail aca dha air son a pòsadh.

Agus thug ise ’n aire ’nuair sin gun do dh’ éirich rudeigin a mach. Agus bha craobh mhór an sin, agus meur mór a’ fàs ás, agus bha tobair fo ’n mheur a bha so. Ach thòisich iad an uair sin air faighinn deiseil air son a’ bhanais a bha so. Thòisich na gillean air cur m’ a dheidhinn brògan fhaighinn airson dannsa ’s rud mar sin! ’S bha aon ghreusaich san àite ’s bha bean aige ’s bha triùr nigheanan aige ’s bha <eng>chence<gai> gun robh iad uamhasach uile gu léir uile grànda. Ach co-dhiù, thòisich iad air òrdughadh na <eng>pumps<gai> a bha so air son dannsadh. Agus thòisich an greusaich air deanamh nam <eng>pumps<gai>. Bha leithid dhiubh tighinn ’s bha ghreusaich ag obair a latha ’s a dh’ oidhche.

Ach aon oidhche bha gealach mór briagha ann, agus thuirt e ri te do na nigheanan “Falbh ’s faigh dhòmhsa bucaid de dh’ uisge. Tha mi ri bhith marbh leis a’ phadhadh.” Co-dhiù dh’ fhalbh an nighean ’s ràinig i ’n tobair a bha so, ’s bha ’n nighean, bhriagha a bha so coimhead sìor oirre. Chrom i sìos a dh’ iarraidh bucaid uisge ’s chunnaic i faileas fhéin, mar gum b’ eadh, san tobair. “Nach eil e gàbhaidh nighean cho briagha riumsa bhith fuireach còmh ri a’ greusaich.” Dh’ fhalbh i ’s thilg i na bucaidean dh’ an choille ’s thog i rithe ’s ràinig i àit’ a’ ghreusaich ’g éirigh air càineadh a’ghreusaich, cho grànda a bha e ’s an teaghlach, ’s cho briagha ’s a bha ise. Thog i rithe ’s dh’ fhàg i ’n greusaich an sin.

Thuirt an greusaich ri te eile dha na h-igheanan falbh agus bucaid uisge fhaighinn. Dh’fhalbh ise san nòs ceudna, ’s dh’ fhalbh an uair sin an treasa te san nòs ceudna, air son an sgeulachd fhàgail beagan nas giorra. Ach, co-dhiù, bha e ’g obair ’s bha e gu bhith marbh leis a’ phathadh ’s thuirt e ri bhean an uair sin “Falbh air son an fhortan ’s faigh dhòmhsa bucaid de dh’ uisge.” Dh’ fhalbh a bhean ’s bha i cho grànda tha <eng>chence<gai> ’s a ghabhadh i bhith, ’s chrom i aig an tobair, ’s chunnaic i cho briagha ’s a bha i, ’s thilg i na bucaidean dh’ an choille

[TD 148]

’s thill i air ais. Ged bhiodh seachd teanganan ’na ceann ’sann a’ càineadh a’ ghreusaich ’s ga grad-moladh fhéin a bhiodh i. Ach co-dhiù ’s co-dhà, dh’ fhàg i ’n greusaich an sin.

Dh’ fhalbh an greusaich an uair sin ’s thog e leis bucaid ’s chaidh e dh’ ionnsaigh an tobair. Chrom e sìos san tobair ’s chunnaic e ’m faileas a bha so san uisge. Thog e ’nuair sin a cheann ’s choimhead e suas, ’s bha ’n nighean, a bha so sa’ chraoibh. “Well, ’s briagha do choltas, ach corrach do shuidheachan. Thig a nuas ’s falbh còmh rium fhéin.” Ach co-dhiù, thainig an nighean an nuas.’ “Tha mi ’n déidh coire dheanamh dhuitsa o ’n thainig mi ’n so.” “Well, mo roghainn ’s mo dha, cha ghabh e cuideachadh” thuirt e. Ach co-dhiù, thainig an nighean an nuas ’s dh’ fhalbh i còmh ris a’ ghreusaich. Chaidh i dhachaidh gu àit a’ ghreusaich.

Thòisich an uair sin na gillean bòidheach òg a thighinn a dh’ òrduchadh <eng>pumps<gai>. Bha iad a’ coimhead air an nighean, cho briagha ’s a bha i. Ach dh’ iarr iad air a’ ghreusaich saoil dé bhiodh i ’g iarraidh air son faighinn còmh rithe oidhche. Well, cha robh fhios aig a’ ghreusaich. Well, thug iad air a’ ghreusaich foighneachd dhith dé bhiodh i ’g iarraidh. Bhruidhinn e ris an nighean, ’s thuirt an nighean ris “Well, a’ cheud fhear a thig còmh rium an nochd, bheir e punnd Sasannach dhomh, agus an ath fhear, tigh’nn an ath oidhche, bheir e dà phunnd Sasannach,” thuirt i “’S an treas’ fear, trì puinnd.” Thug e seachad a <eng>history<gai> a bha so do na gillean.

Agus bha iad uamhasach toilichte air son a leithid so do rud a dheanamh.

Ach co-dhiù, thionndaidh iad man cuairt ’s thaing a’ cheud fhaid le punnd Sasannach ’a bha e dol a dh’ fhaighim còmh ris an nighean, ’s tha mi cinnteach gun robh duil aige <eng>time<gai> mhath a bhith aige còmh ris an nighean bhriagha bha so. Ach co-dhiù, fhuair e deiseil an uair sin aig àm cadail ’s thuirt ise gun robh i air son dol dh’ an leabaidh an toiseach. “O, tha sin <eng>alright<gai>” thuirt esan. Ach co-dhiù, chaidh an nighean dh’ an leabaidh ’s ràinig an gille an uair sin, ’s bha e faighinn deiseil air son dhol dh’ an leabaidh. “O” thuirt ise “feumaidh mi éirigh ’s cupa de dh’ uisg’ fhaighinn.” “Cha ruig thu leas, gheibh mi-fhìn cupa dhuit.” ’S dh’ fhalbh e sìos ’s fhuair e <eng>pitcher<gai> de dh’ uisge, ’s thainig e nuas ’s thòisich e air dol a thoirt seachad an cup’ uisge dh’ an nighean. <eng>Stick<gai> a dhà làmh ris a’ phitcher ’s ris a’ chupa, ’s a dhà chois ris an ùrlar, ’s bha e coimhead air an nighean an sin fad na h-oidhche ’s i ’na suain chadail. Sa’ mhaduinn an la-arn-a-màireach, leig i <eng>clear<gai>

[TD 149]

an gille, ’s cha ghabhadh an gille air son na chunnaic e riamh innseadh do chàch mar a dh’ éirich dha.

Ach co-dhiù, an ath oidhche, thainig an dàrna fear, ’s phàidh e dà phunnd Sasunnach. Bha sin trì puinnd Shasunnach aig a’ ghreusaich air faighinn. Agus thainig àm chadail, ’s chaidh is’ a chadal air thoiseach air a’ ghille ’s chaidh i dh’ an leabaidh. Fhuair i deiseil ’s chaidh ’nuair sin an gille suas. Thionndaidh e mun cuairt ’s thuirt ise. “Well, feumaidh mi ’n dorus a dhùnadh.” “Dùinidh mi-fhìn an dorus” thuirt e. <eng>Stick<gai> a dhà làmh ris an <eng>nob<gai> ’s a dhà chois ris an ùrlar, ’s bha e coimhead air an dorus fad finn-foinneach na h-oidhche, ach ’sann mar sin a bh’ ann ’s leig i <eng>clear<gai> e.

Ach an treasa fear, thainig e ’s phàidh e trì puinnd Shasunnach, agus dh’fhalbh ise sa’ cheart dòigh ’s chaidh i dh’ an leabaidh ’s i dol a chadal. Ràinig esan. Leig i leis an duine sin suidhe air deireadh na leaba a’ cur dheth a bhrògan ’s <eng>stick<gai> a dhà chois ris an ùrlar ’s an còrr ris an leabaidh ’s bha e ’n sin a’ coimhead air an nighean. Sa’ mhaduinn an la-arn-a-màireach, leig i <eng>clear<gai> a’ ghille agus bha a’ ghreusaich an déidh an airgiod fhaighinn.

Ach co-dhiù, thainig an uair sin àm na bainnse, agus thainig cuireadh a chur mun cuairt, agus thainig cuireadh gu àit’ a’ ghreusaich. Ach chunnaic iad an nighean a bha so ’s i cho briagha, agus dh’ fhalbh iad ’s thug iad dhi cuireadh a dhol a dh’ ionnsaigh na bainnse. Ach co-dhiù, dh’ fhalbh i a dh’ ionnsaigh na bainnse còmh ris a’ ghreusaich. Dé thug i leatha ach coileach is cearc, agus ràinig i tigh na bainnse. Chaidh iad a stigh, a’ ghreusaiche ’s an nighean—an nighean bhriagha bha so—ach cha do dh’ aithnich an gille riamh i.

A’ cheud rud a bha dol air adhart ann an tigh na bainnse an uair sin bha stòpan de dh’ fhìon a’ dol ma chuairt bho dhuine gu duine. Thòisich an stòpan air dol ma chuairt gus an d’ ràinig e ’n nighean bha so. Thuirt an nighean an uair sin “Cha robh mi aig banais riamh,” thuirt i “nuair bhiodh stòpan a’ dol ma chuairt de dh’ fhìon,” thuirt i. “Bu toigh leam gnìomh a dheanamh.” Ach co-dhiù, chaidh cead thoirt dhi.

Dh’fhalbh i ’nuair sin ’s leig i ’n cearc ’s an coileach a bha so air an ùrlar. Thilg i spileagan de pheasair air an ùrlar. Thionndaidh an cearc ’s i air an spileagan a bha so a thogail. Leum an coileach ’s thug e ’n spileagan bhuaipe. “A” thuirt a’ chearc ris a’ choileach “cha dheanadh tu sin an latha thugh mi bhàthach dhuit.” Ach co-dhiù, dh’fhalbh i ’nuair sin ’s thilg i spileagan eil’ air an ùrlar. Thog an

[TD 150]

coileach an spileagan le bheak. “Well” thuirt a’ chearc “cha dheanadh tu sin an latha chairt mi bhàthach dhuit.” Agus thilg i ’nuair sin spileagan eil’ air an ùrlar. Leum a’ chearc air son an spileagan fhaighinn’ s thug an coileach bhuaip’ an spileagan. Thuirt a’ chearc “Cha dheanadh tu sin an latha a chuir mi na cnagan anns a’ chraobh air son na h-uighean a thoirt a nuas á bàrr na craobh, ’s bha mi aon chnag goirid, ’s b’ fheudar dhomh mo lùdag a ghearradh ’s a chur suas am bàrr na craoibhe. “’S chuir ise làmh am mach’ s, <eng>sure enough<gai>, cha robh <eng>sign<gai> air an lùdag.

Thainig a h-uile sian air ais ann an cuimhne mac an rìgh,’ s thionndaidh e ma chuairt’ s dh’ fhàg e ’n nighean a bha e dol a phòsadh ’s leum e còmh rithise. Thionndaidh e ’nuair sin ’s dh’ innis e ’n naidheachd dhaibh uile, mar a dh’ éirich a mach ’s a h-uile sian, Agus ’sann mar sin a bh’ ann. Phòs mac Iompaire na Frainge’ s an nighean a bha so. O well, an uair sin rinn iad banais ’s cha chuala tu riamh idir uile gu léir uile leithid. 

Agus thuit dhomh fhìn gun robh mi an agus Cathy ’n so, ’s bha ’n <eng>time<gai> a b’ àille air an t-saoghal againn ann an sin. Agus an uair sin aig deireadh na bainnse, theirig am fìon dhuinn ’s dh’ fhalbh mi-fhéin ’s Cathy dh’iarraidh botul de dh’ fhìon, ’s bha sinn a’ dol seachad air allt ’s bha’ n allt car mór ’s bha paidhir de bhrògan paipeir oirnn,’s thuit gun do thuit sinn san allt, ’s dh’ fhalbh na brògan dhinn, ’s dhealaich sinn ri chéile.

[Sanas]

[TD 153]

FAIRE UR A’ NOCHDADH

(Earran air a bheil dreach na h-oige—fo iuil Cairistiona Dick)

An raithe so:—
(1) Inbhir Nis—Ard-bhaile na Gaidhealtachd, le Iain MacLeòid
(2) Maise Gnùis, le Ealasaid Nic a’ Rothaich
(3) Fasanan Ura, le C.C.D.
(4) Seann Sgeulachd, le Eiric NicCorcadail
(5) Clann an Latha ’n Diugh, le Cairtistìona Dick
(6) Tòimhsichean, le Cairistìona NicAoidh

Inbhir Nis—Ard-Bhaile Na Gaidhealtachd
Le IAIN MACLEOID

DOCHA gun smaointich sibh, an uair a dh’ innseas mi dhuibh nach eil ann ach mìos bhon thàinig sinn a dh’ fhuireach ann an Inbhir Nis, gum bheil fìor aghaidh agam a bhith a’ gabhail orm fhéin sgrìobhadh mu dhèidhinn a’ bhaile ann an Gairm. Ach feumaidh sibh a thuigsinn nach eil é idir ’nam bheachd breith a thoirt air an àite. Cha bu chòir do dhuine breith a thoirt air áite no rud sam

[TD 154]

bith gun beagan eòlais a bhith aige air, ach ge b’ oil leis bithidh beachd aige air rud agus so dhuibh, an deaghaidh mìos, mo bheachd-sa air Inbhir Nis. (Dòcha gun can corra dhuine a tha déidheil air argumaid nach eil móran difir eadar breith is beachd ach cha bhi mi uair sam bith a’ toirt geill do dhaoine mar sin).

Anns an dol a-mach is toigh leam Inbhir Nis. Ma sheasas tu air an drochaid ùr ri latha gréine agus ma choimheadas tu suas is sìos an abhainn chì thu baile beag cho snog agus a tha ann an Alba. Chan e cho maiseach no cho mórchuiseach agus a tha na togalaichean is aobhar dha so idir ach mar a tha am baile a’ sìneadh a-mach air gach taobh de ’n abhainn. Tha Inbhir Nis coltach ris a h-uile baile air a’ Ghàidhealtachd. ’Se cho bòidheach agus a tha an t-àite far am bheil e air a shuidheachadh a tha ga dheanamh cho snog.

Ged a tha mu 30,000 a’ fuireach anns a’ bhaile chan eil móran àiteachan ann ás nach fhaic thu na cnuic agus na h-achaidhean a tha mu thimcheall air an uair a thogas tu do shùil. Tha thu gad fhaireachadh fhéin air an dùthaich. Mar so tha Inbhir Nis a’ tighinn faisg air a bhith mar bu chòir do na h-uile baile a bhith, obair dhaoine agus obair Nàduir ag oibreachadh, mar gum b’ ann, ann am pàirt, gun an dàrna rud a bhith a’ mùchadh an rud eile.

Chan eil so ri a ràdh nach eil àiteachan de ’n bhaile grànda gu leòr, gu h-àraidh a’ dol a-mach taobh an ear a’ bhaile (nach eile neònach gur e taobh an ear a h-uile baile an taobh as grànda dheth co-dhiù ann air taobh an ear no taobh an iar na dùthcha a tha e ?) ach tha e coltach gum bheil obair mhór a’ dol a thòiseachadh air an taobh so de ’n bhaile airson àite a dhèanamh far am faod an luchd turais a càraichean a chur agus bùthannan far am faod iad an cuid airgid a chosg. Bithidh na bùthannan gu h-àrd os cionn nan sràidean le drochaidean far am faigh daoine coiseachd o thaobh gu taobh, ach cha do thachair sin fhathast.

Ma tha càil mu dheidhinn Inbhir Nis a tha a’ toirt Glaschu ’nam chuimhne ’se cho mì-rianail agus a-tha na sràidean a’ ruith air a h-uile rathad agus na tha annta de chàraichean, co-dhiù as t-samhradh. ’Se fear turais glé thapaidh a nì a rathad o thaobh gu taobh de ’n bhaile eadar ceithir is sia uairean feasgar, an uair as trainge e, gun a rathad a chall no gun eagal a bhith air, uair na dhà, gum bheil e air tighinn gu deireadh a thurais.

Rud eile, tha sgil do-labhairt aig muinntir a’ bhaile air àite fhaighinn air na sràidean far am faigh iad an cuid chàraichean fhàgail no a

[TD 155]

‘pharcadh.’ Gheibh iad an càraichean a stigh an àite nach saoileadh tu a ghabhadh barra. Ach mo thruaighe an duine air nach eil an sgil sin a bhuileachadh! Theid esan iomadach uair troimh an bhaile, agus siùbhlaidh e iomadach sràid mus fhaigh e fhéin no a chàr fois. 

Bitheadh sin mar a bhitheas e siùbhlaidh tu Alba mas fhaigh thu daoine nas coibhneile no nas modhaile na muinntir Inbhir Nis. Gabhaidh tu iongnadh an uair a theid thu a-stigh do na bùthannan cho deònach agus a tha luchd nam bùthannan air do chuideachadh agus ma dh’ fhaighnicheas tu an rathad air duine sam bith nì e uile dhìcheall airson do chur air an t-slighe cheart.

Ma chì thu sreath de dh’ ainmean muinntir Inbhir Nis chan eil e doirbh cuimhneachadh gum bheil thu air a’ Ghaidhealtachd. Tha tòrr de na seann ainmean an so fhathast: Frisealaich agus Dòmhnallaich, Granndaich agus Stiùbhartaich, Caimbeulaich agus Leòdaich. Chì thu na cinnidhean sin uile agus móran a bharrachd orra an an leabhraichean ainmean nan sgoiltean agus air na bùthannan cuideachd.

Tha daoine ag ràdh gur ann an so agus ann am baile Ath Chliath (Dublin) ann an Eirinn a ehluinneas tu a’ Bheurla as fheàrr ann am Breatann. ’Se an aobhar dha so, tha iad ag ràdh, gun dh’ ionnsaich muinntir an dà bhaile sin an cuid Beurla á leabhraichean na sgoile, bhon ’se a’ Ghàidhlig a bu cheud chànan dhaibh. Tha blas na Gàidhlig air Beurla muintir a’ bhaile fhathast ach tha eagal orm gur e sin na tha a dhith, coltach ris an làrach no am <eng>fossil<gai> a dh’ fhàgadh air cloich le beathach de ghné a chaidh ás, agus nach eil ri a fhaighinn air an talamh a nis idir. Tha Gàidhlig ga bruidhinn ann an Inbhir Nis ach is ann le feadhainn a thàinig á taobh an iar na Gàidhealtachd agus ás na h-Eileanan, na <eng>West Coasters<gai> mar a chanas iad riutha an so. Agus dòchas gum bheil cuid de mhuinntir a’ bhaile, ged nach gabh iad orra e, a’ coimhead orra-san caran mar a tha na h-Africanaich a fhuair beagan de dh’ fhòghlum na h-Eòrpa a’ coimhead air na treubhan borba nach d’ fhuair sin.

Air a shon sin, mur a bheil cànan nan Gàidheal aca nas fhaide chìthear nàdur nan Gàidheal annta fhathast. Tha clann na sgoile fada nas modhaile na tha iad ann an Glascho ged a chì thu an t-aon seòrsa aodach, agus falt a cheart cho fada air cuid de na gillean an so. (Chan eil móran difir eadar coltas dhaoine air feadh an t-saoghail a nis). Ach thuirt maighistir sgoile á thàinig á Galldachd iomadh bliadhna air ais nach bu chòir dhomh a bhith air mo mhealladh leis cho

[TD 156]

modhail agus a tha iad. “Ma shaoileas iad,” ars esan, “gum bheil thu a’ gabhail brath orra tionndaidhidh iad nad aghaidh gu tur.”

A thaobh cothrom siubhail ás a’ bhaile gu àiteachan eile chan eil móran àiteachan anns an dùthaich eadar Tigh Iain Ghròta agus Glaschu, no Obaireadhain agus Caol Loch Aillse (ge b’ oil le Beeching) nach urrainn dhut an ruigheachd am broinn sia uairean a thìde leis an trèan, no leis a’ bhus, ged is dòcha gum bi na prìsean caran searbh leat (ma tha càr agad tha an gnothach nas fhasa buileach, co-dhiù an uair a gheibh thu a-mach ás a’ bhaile).

Cinnteach gur e so as coireach gum bheil uimhir de luchd turais a’ tadhal ann, agus a bharrachd air sin ann an Aviemore agus Bail-ur-an-t-sléibhe (Newtonmore) gheibh iad cothrom air a h-uile seòrsa cleasan samhraidh agus cleasan geamhraidh mar tha dìreadh bheanntan agus sgitheadh. Tha tighean òsda Inbhir Nis fìor mhath cuideachd gun a bhith ro dhaor.

’S duilich a ràdh gun robh aon ghearan aig an luchd turais am bliadhna. Bha iad a’ dèanamh a-mach gun robh a leithid a bha ghrànda air an uisge nach b’ urrainn dhaibh a chur anns an uisge-bheatha aca. ’S iomaah bodach a chanadh gur math an airidh orra airson a bhith a’ dèanamh an dearbh rud.


[Dealbh]

Mase Gnuis
Le EALASAID NIC A’ ROTHAICH

BLIADHNA Mhath Ur dhuibh uile.

Bhon a tha 1965 fhathast ’na leanaban shaoil mi gum biodh so ’na dheagh àm gus facal na dhà a sgrìobhadh mu ’n aire dh’ fheumas clann bheaga.

’S mór as urrainn do mhàthraichean a dhèanamh gus gum fàs a’ chlann suas le craiceann fallainn is falt grinn.

[TD 157]

Tòisichidh sinn ma thà leis a’ chraiceann; tha chuid as motha de phàisdean air am breth le craiceann glan agus a chum is gu fan e mar so feumaidh e deagh aire. So agaibh riaghailt no dhà a dh’ fhaodas sibh a leantainn:

1. Chan eil feum sam bith air siaban a nighe aodainn leanaibh òg. Cleachd clùd-aodainn mìn (chan e idir an aon fhear ’s a bhios agaibh ris a’ chòrr dheth) agus nighibh gu math e.

2. Le searadair mìn, bog, tiormaichibh an craiceann gu math. Tha so uabhasach feumail oir chan eil nì ann as mì-chomhartaile do leanaibh na craiceann tioram goirt.

3. Nuair a bhitheas sibh a’ cur an leanaibh a-mach anns a’ phram suathaibh rud beag cungaidh-leanaban air aodann; glé thric ’se cion aire ’nan òige a tha ag aobharachadh craiceann ruiteach nuair a dh’ fhàsas iad suas. Tha ghaoth a’ tiormachadh an ola nàdurra a tha as a’ chraiceann agus tha so a’ toirt na féithean ro fhaisg air uachdar a’ chraicinn. Agus tha e gu math doirbh so fhalach.

A nis am falt:

Co-dhiù tha an leanabh air a bhreth le tòrr dhualagan air feadh a chinn no le ceann maol mìn feumar deagh aire a thoirt do chraiceann a chinn.

1. Chan eil feum sam bith air siaban a h-uile turas a tha sibh a’ nighean leanaibh. Suathaibh an ceann gu math le clùd na spong agus tiormaichibh gu cùramach e.

2. Thig sgrath air a cheann gu math bitheanta air cho faicealach ’s gum bi màthair, agus mur eil e uabhasach dona faodaidh sibh fhéin gabhail ris. Ma tha an leanabh beag bìodach suthaibh ola bhlàth air agus fàgaibh e cho fada ’s as urrainn dhuibh agus an sin bruisigibh dheth e le bruis-ìnean. Le clann, suathaibh an craiceann gu math le measgadh de aon chuid siaban-cinn-leanaibh agus aon chuid siaban-cinn-leigheis, glanaibh dheth e le uisge gu leòr agus an sin bruisigibh an craiceann tioram air falbh.

Far am bheil leanabh a’ faighinn deagh aire iarraidh e daonnan a bhith glan grinn is leanaibh e ris.

“’Se an t-ionnsachadh òg an t-ionnsachadh bòidheach.”

[TD 161]

Seann Sgeulachd
Le EIRIC NIC CORCADAIL (Ard-sgoil Inbhir-Nis)

BHO chionn fhada an t-saoghail mhóir, bha eilean a’ Bhaile Shear air taobh an iar Uibhist a Tuath, gu math na bu mhotha na tha e an diugh. B’ aobhar dha sin gun robh dà sgìre ann aon uair, am Baile Sear agus anns a’ Bhaile Siar. Agus anns a’ Bhaile Shiar bha seann chladh do ’m b’ ainm Hùsainis, a bha cho sean is nach robh cuimhne, eadhon aig na daoine a b’ aosda anns an àite, cuin a chaidh neach a thiodhlagadh ann. Ach tha aon rud a’ dearbhadh dhuinn gun robh an cladh ceudan bliadhn’ a dh’ aois, agus is e sin locha bheag a bha faisg air làimh do ’m b’ ainm Locha Chómhainn. Is cinnteach gun robh ceangal eadar an locha agus an seann laoch anns na linntean a dh’ fhalbh.

Agus tha e coltach gun tainig stoirm mhór aon oidhche, iomadh bliadhn’ air ais, agus is ann a dh’ fhalbh an cuan leis a’ Bhaile Shiar is dh’ fhàgadh am Baile Sear mar a tha e gus an latha ’n diugh.

Cha do dh’ fhàgadh de ’n chladh ach uaigh no dhà, oir chaidh an còrr a sguabadh a-mach do ’n chuan. Bha fir an àite ag aithris gun robh na h-uaighean air an rusgadh de chloich shnaidhte agus gun robh na cuirp air an adhlacadh unnta ’nan suidhe, maille ri ’n coin seilge agus ri ’n armaibh.

Grunn math bhliadhnaichean air ais, nuair bha mo Sheanair ’na òganach air a’ Chàrnaich, thainig Clachan uagha air tir anns a’ Bhaile Shear agus thugadh an aire gun ann á Cladh Hùsainis a dh’ fhalbh iad. Bha iad mór, trom air an gearradh á cloich dheirg le dealbhan agus litreachas neònach orra.

Agus aig a’ cheart àm, bha gobha anns a’ Bhaile Shear do ’m b’ ainm Seumas Camshroin, agus, nuair chunnaic e na clachan, thug e leis aon chum àrd-dorus a chur air bothan cheilp. Beagan ùine an déidh sin, thugadh an aire do dhuine mór cumhachdach, eadar sia ’s a seachd a throighean de dh’ àird, ’na sheasamh daonnan aig ceann na grìosaiche. Bha falt fada stuadhach air agus feusag mhór ruadh a ruigeil a mheadhoin, agus chìte e gach feasgar is a shùilean gorm ciùin gu dlùth air tigh Sheumais.

[TD 162]

Aon oidhche agus an gobha còir ’na throm chadal ’na leabaidh nochd am fear ruadh aig ceann na leaba. Thog e a làmh gu sàmhach socair, agus ann an guth ìseal nach buineadh do ’n t-saoghal so, thuirt e.

“Till a’ chlach air ais do ’n chladh ’s leig mise gu m’ fhois.” Ach cha do ghabh Seumas comhairle an fhir ruaidh ’sann thuit cadal na bu truime air.

Nach ann a thill am fear ruadh a rithis, agus, le sradag neimheil ’na shùil ghuirm, thuirt e gu h-oillteil,

“Na tigeadh norradh air do shùil gus an till thu a’ chlach ’s gus am faigh mise gu m’ fhois shìorruidh.”

Bhuail crith eagail an gabha còir agus dh’ éirich e anns a’ chamhanaich fhuar, chiar agus bheartaich e an làir bhàn. An sin tharraing e a’ chlach air ais do ’n chladh, agus riamh bho ’n latha sin, chan fhacas sgial air a’ bhodach ruadh tuilleadh.

Is cinnteach gum bheil e aon uair eile aig fois, a’ feitheamh le chù ’s le chlaidheamh gus an cluinn e fuaim na trumpaid adhairc, agus an éirich e a shealg mar bu dual.

[TD 163]

Clann an Latha ’n Diugh
Le CAIRISTIONA DICK

Deilbh le Diana Christie

[Dealbh]
Chunna sinne Daolag . . . . <eng>Yeah! Yeah! Yeah!<gai>

THA mi fhéin is Ceit is Màiri a’ dol suas <eng>Bath Street<gai> ann an Glaschu aon latha nuair a bha am baile trang agus mar as tric a thachras bha sinn nar stad airson greis le sreth chàraichean romhainn, sreth eile as ar déidh agus sreth no dhà air gach taobh. Bha càr mór geal direach air ar cùlaibh. Cha robh móran diù agam dhà ged a bha Ceit is Màiri a’ cur seachad na h-ùine a’ cur dhréinean orra ris an fhear a bha air cùl na cuibhleadh. Bha na bùthan a’ dùnadh agus thainig nighean òg amach a té dhiubh. Choimhead i, shaoil leam, dìreach air a’ chàr againne, leum a sùilean amach ás a ceann, dh’ fhosgail a beul, thog i làmhan gu h-àrd, leig i aon sgiamh agus thill i stigh dh’ an bhùtha cho luath is a bh’ aice. Thàrr mi dìreach coimhead air mo chùlaibh feuch dé an t-uabhas a bha Ceit is Màiri ris a nis a chuir an nighean bhochd ás a ciall agus ghlac mo shùil gluasad ann an cùlaibh a’ chàr ghil. Thuirt Ceit,

“Tha duine neònach fo ’n phlangaid tha sud a mhamaidh,” ach leis a sin dh’ fhosgail dorsan na bùtha a rithist agus bhrùchd sgaoth de

[TD 164]

nigheanan òg a-mach, a’ sgiamhail, ’s a’ putadh a chéile, a’ stialladh thall ’s a-bhos le ’m bagaichean. Cha robh diù dhe na càraichean a bha stad sròin ri deireadh. Nall a ghabh iad a’ streap air mullach nan càraichean is air am bonaidean, fhathast ag éibheach àrd an claigeann. Bha iad a’ dèanamh dìreach oirrne, an làmhan a’ sìneadh a-mach. Dé bu chiall dha so? Bha mi cinnteach gur ann ugainne a bha iad a’ tighinn. ’Sann a smaointich mi an sin, “’S dòcha gum bheil a h-uile té dhiubh a’ leughadh Gairm is gu bheil Ceit is Màiri a nis cho ainmeil is cho furasda am faineachadh ris na <eng>Beatles<gai>.” Dh’ fhalbh mi a’ dol a dheanamh gréim air a’ chloinn mun tòisicheadh iad ri tarraing a h-uile dualag as an cinn mar chuimhneachan nuair a thuig mi dé bha iad ag éibheach. ’Se bh’ ann “Ringo! Ringo! Ringo! agus ’sann air a’ chàr gheal a bha iad a’ dèanamh.

Cò bha ás an ‘duine neònach’ a chunnaic Ceit ach Ringo ás na h-adaibh! Bha e ’na chrùbadan air ùrlar a’ chàr ghil is plangaid m’a cheann. (Nach mór an dragh a th’ ann a bhith deanamh an airgid! Dh’ amais dh’ an ghille bhochd a cheann a thogail feuch dé bha cur moille air nuair a thainig a cheud nighean a-mach ás a bhùtha agus cha robh an còrr a dhìth. Mur a b’ é gun tainig dha no thrì mhaoir-sìth air eich aig an àm chan eil fhios dé bh’ air éirigh dha oir b’ fheudar dha tighinn a-mach o ’n phlangaid.

Bha Ceit is Màiri ag éibheach a nis còmhla ri càch (bha iad eòlach air an dealbh air na <eng>Corn Flakes<gai>), “Sud Daolag! Sud Daolag! A’ Mhamaidh seall, <eng>Yeah! Yeah! Yeah!<gai>”

MA thig air a h-aon dhe ’n chloinn a dhol gu bràth gu <eng>psychologist<gai> ’s gu foighneachd e dhi a’ cheist àbhaisteach, “An robh gaol agad air do mhàthair?” tha fiosam le cinnt dé freagairt a gheibh e. Bha mi gan càineadh aon latha airson pucaid smodail nan cearc a dhòrtadh anns an lòn a tha daonnan aig a’ gheata chùil. Bha stuirc air an dithis aca agus suas an staidhre a ghabh iad a ghearain

[TD 165]

ri ’n athair. Bha mi ag éisdeachd ris a’ chòmhradh a bh’ aca dol suas.

Ceit: Tha Mamaidh grànda grod dona.

Mairi: Cuiridh sinn dh’ an t-sitig i?

Ceit: Cuiridh (le dùrachd)

Mairi: Loisgidh sinn i?

Ceit: Loisgidh (le barrachd dùrachd)

Mairi: Bithidh i rànaich?

Ceit: Bithidh. (le móran a bharrachd dùrachd)

Mairi: O bithidh sin math!

Na fanadh iad aig droch dhùrachd dhomh cha bhiodh an gnothach cho dona ach tha iad air mo chliù a thoirt bhuam cuideachd. Chunnaic iad botail” ‘<eng>Bitter Lemon<gai>’ anns a’ phreas agus thòisich iad ri iarraidh <eng>Lemonade<gai>.

“Chan e <eng>lemonade<gai> tha sin ann. Tha e ro gheur dhuibh. ’Sann a tha e airson a chur ann an <eng>Gin<gai>.”

“Tha sinne ag iarraidh <eng>Gin<gai> ma tha.”

Gun fhor thuirt mi, “Cha bhi nigheanan beaga ag òl <eng>Gin<gai> ann, airson Mamaidhean a tha e.”

“Am bheil e grod?” arsa Màiri.

“Thà.”

Cha robh an còrr air a ràdh aig an àm ach mo chreach, latha no dhà ás a dhéidh so bha iad, is ceum fearail aca, sìos an ùdraid a’ cuibhleadh nam bara-roth a fhuair iad aig an Nollaig, nuair a thachair an seanair riutha.

“Càil sibhse dol le na baraichean briagha tha sin?” dh’ fhoighneachd e dhaibh agus fhuair e freagairt;

“Tha sinn a’ falbh a dh’iarraidh <eng>Gin<gai> do mhamaidh”!!!

[Sanas]

[TD 167]

AN SPEURADAIREACHD ANNASACH!
CALUM MAC A’ GHOBHAIN (Uibhist a-deas)

O CHIONN ùine air ais dh’ iarr an t-Ard Ollamh MacThómais orm beagan a sgrìobhadh mu speuradaireachd, airson an ràitheachain thlachdmhor sin Gairm. Dh’ fheuch mi na bha ’na mo chomas gu toirt dhachaidh air cho suarach, agus cho gann ’s a tha m’ eòlas air a’ chuspair dhìomhair, agus neo-chrìochnach sin. Dh’ aindeoin mo dhìchill cha ghabhadh MacThómais diùltadh air chuma sam bith, agus b’ éigin dhomh aontachadh gun deanainn oidhirp air choreigin. Thubhairt mi, mar an ceùdna, ris, nach bu chomasach mise am feasd Gàidhlig iomchuich a chur air a’ bheagan speuradaireachd a tha ’na mo cheann. Tha feadhainn ann a chuireas Gàidhlig air rud sam bith, agus tha sinn toilichte gu bheil luchd cuideachaidh na Gàidhlige a’ deanamh sparraidh chruaidh, agus agartais dhuineil, airson gum bi iomadh cuspair ann an cùrsa an fhoghlaim air an teagaisg do oileanaich òga, ann an cainnt am màthar is an sinnsir. Gu rachadh leo! Ach ma tha cuspair air bith ann nach gabh gu soirbheachail a theagaisg ann an Gàidhlig is e sin àrd speuradaireachd. Chan eil fhios agamsa idir càite fo na rionnagan na fo ’n ghil adhair am faighte facail fhreagarrach Ghàidhlig airson a <eng>Radio Astronomy<gai>, etc. mu bheil an t-Ard-Ollamh Lovell ag innseadh dhuinn, agus airson a’ bheagan a thuigeas glaoicean mar sinne, de speuradaireachd dhomhainm agus dhìomhair air an robh an duine mhór-cheudfathan Einstein a’ bruidhinn. Có thuigeas eadhon gu dorch, na có a chuireas Gàidhlig air a <eng>Relativity Theory<gai>, is a <eng>Unified Field Theory<gai> air a bheil an duine teòmach, eagnaidh, tùrail agus tionnsgalach ud a’ còmhradh? Agus tha gnothaich neo-sgaraichte aca ri àrd speuradaireachd. Uime sin, tha mi làn chinnteach, nan oidhirpichinnsa air a so a dhèanamh, gun tugadh mo chion tuigse an àrd speuradaireachd, agus mo chion Gàidhlige iomchuidh airson a chur an céill, air Pythagoras, agus air Zeno (leis “an t-saighead nach sgéitheadh far am bitheadh i, agus far nach bitheadh i idir,”) air Ptolemy, Galileo, Copernicus, Kepler, Newton, Planck, Jeans agus Einstein, móran charan a chur ’nan uaighean, agus air Hoyle agus Lovell a tha fhathast an tìr nam beò, a thighinn a dh’ aon ghnothaich ga mo chlachadh a dh’ Uibhist.

[TD 168]

Rinn mi móran leughaidh agus meòrachaidh air speuradaireachd o chionn fichead bliadhna, agus tha mi fathast a’ leantainn le mór thlachd nas urrainn mi a thuigsinn de na nithean iongantach a tha na daoine ainmeil ud a’ lorg dhuinn. Gidheadh is ann “dorch mar tre ghloine” a tha mise coimhead agus a’ tuigsinn na nithean mìorbhuileach air a bheil na daoine comasach ud a’ labhairt. Thug an t-Ard Ollamh Lovell o chionn ghoirid searmoin no òraid mhór ann an té de eaglaisean Dhùn Eidinn air na nithean bu nuaidhe air an robh fios aige mu dheidhinn speuradaireachd. Bha na chuala an searmoin ud, agus na leugh e anns an <eng>Scotsman<gai>, fo mhór iongnadh—an toiseach a thaobh comais an duine a bha ga liubhairt, agus a rithist a thaobh laghannan dìomhair “an t-saoghail anns a bheil clann nan daoine a’ tàmhachd,” agus na saoghail ro lìonmhor eile a tha seòladh gu ro luath maille ris ann an cuan neo-chrìochnach nan neul, no ann a farsaingeachd an adhair mhóir. Tha an duine ainmeil so, maille ris a’ chuid as motha de speuradairean móra eile, a’ faicinn de òrdugh, de rian, de riaghailt agus de laghannan coimhlionta ann an cruthachadh, agus ann an obrachadh nan saoghal ionnas gu bheil iad maille ri seann ollamhain na Gréige a’ dearcadh air inntinn mhóir agus iomlain Dhé, air cùl a’ chruthaichidh uile agus a’ ruith troimhe. Bha fear de na daoine móra ud o chionn ghoirid a’

[Sanas]

[TD 169]

labhair air lìonmhorachd nan saoghal a bha iad a nis a’ faicinn tre na h-innleachdan a tha fillte sti gh ann an Réidio-Reul-eòlas, agus thug e dhuinn cosamhlachd air a’ chùis sin. Thubhairt e gu robh na saoghail eile a tha ann, cho buileach lìonmhor agus ged a chuireadh Dia aingeal a lorg an t-saoghail againne ’na measg gum biodh e cho duilich do an aingeal a lorg agus a bhiodh e do leanabh beag gràinne sònraichte de ghainnimh a lorg ann am fàsach mhór a Sahàra. Tha am Bìoball féin ag ràdh gu bheil na reultan mar ghainnimh na fairge ann an àireamh.

Mar a thubhairt mi roimhe so cha cheadaich mo chion tuigse air àrd speuradaireachd agus mo chion cainnt airson a chur an céill, dhomhsa eadhon tòiseachadh ag innseadh air na duilleagan so, mu’n ghoirm dheth air a bheil fhios agam. Bha bodach còir uaireigin a’ cluinntinn bodach crosd eile a’ cur sìos gu làidir air dithis de bhràithrean agus an diadhachd, agus ag ràdh nach robh annta ach smior nam Phairiseach. “Uill,” arsa am bodach còir, “cha dean sinne Phairiseach fhéin.” “Thusa”, arsa am bodach crosd, “Na feuchadh tusa a bhith which ri Phairiseach is ann a dheanadh tu <eng>mess<gai> dheth.” Is e sin gu cinnteach a dheanainn-sa de speuradaireachd nan tòisichinn air an so.

Bha ministear ann an Leódhus beagan ùine air ais a bhiodh a’ toirt iomraidh air speuradaireachd o ’n chrannaig. Aon latha Sàbaid bha e a’ bruidhinn air lìonmhorachd nan saoghal eile a bha timcheall oirnn air feadh an adhair, agus cho mór is a bha iad a bhàrr air an talamh air an robh sinne a’ còmhnaidh. “’Nuair,” arsa am ministear, “a théid sibh a-mach a-nochd ás an eaglais seallaibh ris na speuran agus tha móran de na reultan a chì sibh fada nas motha na tha an saoghal againne.” Co-dhiù, nuair a thàinig an sluagh a-mach dh’ amhairc aon de na cailleachan gu h-aithghearr is gu h-eas-creidmheach an àirde ris na speuran agus labhair i ri càch na briathran a leanas—“Nach b’e am ministear againne an duine gun chéill! Seallaibh air na rudan a tha e ag ràdh a tha cho mór ris an t-saoghal agus tha iad a cheart cho meanbh is gun tugainn leam muillion aca ann an cliabh air mo dhronnaig.”

Bha oileanach eile ann a thòisich air innseadh do bhodach eirmiseach mu dheidhinn na gealaich. Bha an t-oileanach ag ràdh ris gu robh an t-àile no an <eng>atmosphere<gai> air a’ ghealaich cho ro ghann is nach cluinneadh tu aon smid oirre ged dh’ éigheadh tu àirde do chloiginn. Bha seann mhaighdean anns a’ bhaile a bhiodh tric a’ cròdhadh chaorach le cù air bheagan céille, agus chluinnte i

[TD 170]

ag éigheach ris a’ chù so na mìltean móra air falbh. “Iarraibh se,” arsa am bodach, “air na Ruiseanaich Mairead mhór a chur ann a <eng>sputnik<gai> chun na gealaich agus an uair a thòisicheas i a’ cur a’ choin air sgrìob astair, cluinnidh bodach na gealaich i, chan e a-mhàin ged bhiodh an t-àile tana ach ged a bhiodh a chluasan làn sement.” Bha a’ cheart oileanach ag innseadh do ’n bhodach cheudna gu robh an cumhachd tarraing no an <eng>gravitational force<gai> air a’ ghealaich cho lag ionnas na leumadh duine deich troighean a dh’ àirde air all talamh, gu leumadh e deich troighean fichead shuas air a’ ghealaich. Bha am bodach ’na dhannsair air leth aotrom agus aighearach an làithean òige, agus an uair a chuala e rud a thubhairt an t-oileanach thionndaidh e ri bhean ag radh, “A Mhàiri a ghràidh, nach mise a dhannsadh aotrom air a’ ghealaich nam biodh <eng>Sputnik<gai> ann nar n-òige a bha air ar cur suas.” “Amadain na mallachd,” arsa Màiri, “Bha do cheann is do chasan aotrom is amaideach air an talamh fhéin, ach cha bhiodh sgot idir agad shuas an sud.”

Bha gille eile ann aig an robh beagan eòlais air speuradaireachd agus a bha latha briagha samhraidh ’na shuidhe maille ri sheanmhair air cùl an tighe “nuair a bha ghrian a’ dol sìos air taobh siar eilean Leódhuis.” “Nach e,” arsa a sheanmhair, “a’ ghrian a tha luath ri dol sìos a-nochd.” “Chan e,” arsa an gille “a’ ghrian a tha gluasad idir ach an talamh a tha cur car agus ag éirigh.” Thionndaidh a’ chailleach bhochd ris le uamhan mór agus truas ag ràdh, “Tha mór fhoghlum, a Phòil, ga do chur air bhoile. Is fhada o bha eagal ormsa gu rachadh am foghlum air an eanchainn agad agus gun tigeadh oirnn fhathast a bhith ga do cheangal ris a’ bheing.”

Bha a’ chailleach chòir coltach ris an fhear dha robh cuideigin eile ag innseadh gu robh an talamh a’ cur car làitheil air aisealaibh agus a’ cur car gu bliadhnail timcheall na gréine aig astar mór. “Nach ann ort a tha dalladh Shàtain,” arsa am bodach, “Bheir mise dhut a bhalaich dearbhadh cinnteach nach do ghluais an cruinne-cé a riamh o chruthaich Dia e.” “Dé,” arsa an gille, “an dearbhadh a bheir sibh air?” “Tha,” arsa am bodach, “gu bheil dà fhichead bliadhna bho thog mise an tigh geal sin thall agus tha an dorus aige fhathast a’ coimhead do ’n àirde an iar a riamh o thog mi e.”

Ach chuir an gille òg móran a bharrachd de chlisgeadh air a’ bhodach nuair a thubhairt e ris gu robh grian nan speur ri bàsachadh, agus a’ caitheamh ás. Is iongantach mur robh an gille air a bhith leughadh an leabhair, <eng>The Dying Sun<gai> (le Seumas Jeans.) Anns an

[TD 171]

leabhar so tha Jeans ag ràdh gu bheil a’ ghrian a’ dòrtadh a-mach de chumhachd no de <eng>energy by radiation<gai> is gu bheil i a’ call ceithir muillion tonna de chudthrom ann an diog na h-uaire, ach a dh’ aindeoin sin gu seas a’ ghrian fathast 16,000 muillion bliadhna. Tha mi creidsinn gur e so a bha an gille a’ teagasg do ’n bhodach an uair a thubhairt e ris gu robh a’ ghrian a’ bàsachadh. “Ah,” arsa am bodach, “Chuala mi rudeigin coltach ri d’ amaideas gun chéill roimhe so. Bha cailleach ghràbhach ann aig àm aonadh nan eaglaisean a thabhairt gun robh am ministear aice-se ag ràdh gu robh <eng>Principal Rainy<gai>, ceannard an Aonaidh, a’ dol a thoirt pios ás a’ Bhìobull agus ás a’ ghréin. Nuair a bha chailleach a’ gabhail fadachd nach robh i a’ faicinn atharrachadh sam bith a’ tighinn air a’ ghréin, thubhairt i gun tàinig eagal air Rainy mór gu loisgeadh e chorragan anns an oidhirp. Agus,” arsa am bodach, “tha eagal orm gu bheil do bheachd-sa, a bhalaich, air a ’ghréin a cheart cho dall ri beachd cailleach Rainy.”

O chionn beagan bhliadhnachan fhuair mi á Ameireaga <eng>map<gai> mór eideachail air na speuran agus bhìodh e agam air balla <eng>study<gai> ann a Nis. Bha sgrìobhte air mullach a’ mhap so <eng>Map of the Heavens<gai>. Thainig duine grinn, caomh, a-steach aon latha agus gur ann air a’ mhap neònach so a thuit a shùil an toiseach, agus bha e sìor choimhead air gun phriobadh sùla airson ùine mhóir. Thuig mi air ball nach robh e riamh air am facal <eng>heavens<gai> a chluinntinn mar Bheurla airson speuran, agus bha làn dúil aige gur e sud am facal Beurla air nèamh no air sìorruidheachd nan naomh. Bha sùil mo charaid air a’ mhap fhathast agus gun aon smid no lide a’ tighinn ás a bheul. Mu dheireadh bhris an sàmhchar agus thubhairt e gu sòluimte, “Uill a mhinisteir, is iomadh mansa anns an robh mise aig òrduighean beaga is móra, ach chan fhaca mi <eng>map<gai> na sìorruidheachd ann an aon aca a riamh gus a-nochd.”

[TD 174]

PORT A’ CHAISTEIL
Le COINNEACH ROS

NUAIR a bha mi ’nam bhalach beag ann an Glaschu, bhiodh an teaghlach uile a’ dol a h-uile samhradh airson trì seachdain do dh’ eilean beag anns a’ Chaolas Latharnach far an robh tigh mo sheanar—an seann dachaidh. Tha tobhta àrd stacach an sin, air bearradh creige os cionn na mara, air taobh siar an eilein, a bha ’na chaisteal greadhnach aig àm buaireasach nan Lochlainneach, agus tha gleann gorm uaigneach air an taobh a-stigh dhith, far an saoil thu gum bheil an saoghal mór gu léir fada fada bhuat. Bho ghrunnd a’ ghlinne chì thu ballachan briste a’ chaisteil ag éirigh os do chionn dhan speuran, air an tolladh an sud ’s an so le uinneagan beaga, cumhang. Cha ruig mi leas innseadh gur tric a bha sinne, gillean agus nighean anns an lagan ghrinn ud, far an robh bàgh beag a’ tighinn a-stigh air cùl a’ chaisteil, le iomadh rud iongantach beò agus marbh, air an tràigh.

Aon oidhche shoilleir, le gealaich, thug sinn air mo mhàthair falbh còmhla ruinn gu Port a’ Chaisteil, mar a theirte ris, agus le fothail nach

[TD 175]

bu bheag theàrnaich sinn an rathad corrach cas a bha dol sìos cliathach na creige gu grunnd a’ ghlinne. Bha oiteagan math gaoithe ann, agus ann an solus na gealaich, sheas an togalach àrsaidh gu h-aonranach àrd duatharach air a carraig os cionn a’ chuain. Shuidh mo mhàthair air cnap cloiche le a sùilean ris an togalaich, fhads a bha sinne a’ ruith timcheall air uchd a’ Phàrras bhig ud.

Bha a’ ghaoth ag éirigh agus bha sgùraigean ag iathadh mu aghaidh na gealaich, nuair a chuala mi mo mhàthair ag éigheach ruinn ann an guth tiamhaidh iongantach, “A chlann, a chlann . . . .” Thog mi mo cheann rithe, ach ghlacadh mo shùilean le rudeigin soillseach àrd shuas air a’ chreig ri taobh a’ chaisteil. Thàinig a’ ghealach a-mach fo sgùraige, agus rinn mi mach cruth boireannaich, i ’na seasamh le stòldachd neo-thalmhaidh, a h-aghaidh ris a’ chuan, a cleòca fada air ghluasad leis a’ ghaoith, agus gréim aice air fo a smeagaid le aon làimh.

Bha a falt fada bàn an crochadh air a druim, ’s e air a tharraing ri chéile le ribean air chùl a cinn; bha fadal agus foighidinn nochdte ’na feitheamh. Nar sùilean-ne bha i neo-chumanta àrd, ach dh’ éirich an seann chaisteal a-mach os a cionn, maraon rithe’ na feitheamh.

An ceann tiotan thàinig sgòth air a’ ghealaich, agus shìol an cruth ás dh’ an dubhar.

“Manadh, manadh!” ghlaodh sinn, a’ ruith leis an eagal far an robh mo mhàthair. Bha ise, le sùilean làn deòir, a’ coimhead far an do nochd an sealladh, agus cha duirt i facal ach “Uistibh, Uistibh, a chlann—an truaghan bochd, an truaghan bochd, obh obh an truaghan!” Bha i mar gun robh sealladh aice air nithean do-thuigsinn dhuinne, a gnùis làn co-fhaireachaidh, tuigsinn agus truais.

Is ann grunnd bhliadhnachan an déidh sud, ’s mi air ais anns an eilean, a dh’ innis seann bhoireannach sgeul dhomh, mu Bhana-bhrionnsa Lochlainneach a dh’ fhàgadh leatha fhéin anns a’ chaisteal, a’ feitheamh a fir, nach do thill riamh bho aon de ruagaidhean coganta nan tìmean ud.

[TD 176]

“BHEIL GAIDHLIG AIR “DUFF”?
Le RUAIRIDH MACGILLEATHAIN

Cha b’e comunn an dà ghamhna a bha shannt orm dheanamh riut,
Ach rud bhiodh agad ghabhail bhuat ’s an rud bhiodh bhuat a thoirt dhut.

B’ e sin an dòigh choibhneil a bha follaiseach a-measg na chruinnich gu cuirm Màiri Stiùbhairt, M.B.E., ’s dà oidhche mhór aca ann a Lunnainn a’ fiachainn ris a’ Ghàidhlig a tha bàsachadh anns a’ bhaile mhór sin a bheothachadh.

Thainig iad ás gach ceàrn le iomadh seòrsa goireas bho ’n sgadan shaillt, gu marag choire, agus ged a bhios “gach dìleas gu deireadh” cha bu chòir dhuinn dìochuimhn a dheanamh air an eallach a thug té Uig á Clapham ann.

Mar a their iad anns a’ Bheurla ’se <eng>Sale of Work<gai> a bha aca, agus bha a’ chlann-nighean a’ fiachainn ri rudan annasach a dheasachadh airson na cuirm.

Bha an luchd-riaghlaidh cruinn timcheall air an eallach nuair a chaidh fhosgladh.

Nuair a nochd am put amach dé bha aca ach “duff”! ’S ma bha “biorach ùr an t-Siaraich” annasach ga reic ann a Nis bha an “duff” a cheart cho annasach ga reic aig <eng>Fetter Lane<gai>.

Mar sin cha bhiodh e glé dhuilich rann a dheanamh dhi, ach chì sibh anns na ruinn a leanas, ged a chruinnich iad còrr air ceud not, nach dainig móran piseach air a’ Ghàidhlig. Tha a’ Ghàidhlig ’s a’ Bheurla a-measg a chéile unnta, rud nach eil air a cheadachadh ann am bardachd, an àite sam bi breitheamh foghluimte.

Hóro Mhurdag robh tréicil innt,
Robh <eng>almonds, currants<gai> is <eng>raisins<gai> innt,
’N e leth-phunnd <eng>molasses<gai> a rinn i cho snasail
’S a dh’ fhàg cho dreachail do bhèicearachd?

Bha cuirm a Lunnainn thug Màiri dhuinn,
Gu cuideachadh labhairt na Gàidhlig ann,
’S thug feadhainn ann sgadan is iasg air a shailleadh,
’S bha Murdag le eallach sa’ mhàileid aic’.

[TD 177]

[Dealbh]
NISICH AG ITHE DUFF
(An dealbh le Dòmhnall Moireach)

Bha grunnan gun cheileir ri mèananaich
Ag éisdeachd sumult ri sgialachdan,
’S chuir eallach na cailin am mulad gu caithream
Nuair chaidh i cho sleamhainn le ’siaghanan.

Nach truagh nach fhaca te <eng>Ceemo<gai>* i
Nuair thug sibh a-steach air an truinnsear i
’S a chuir sibh air sail i bha thall ris a’ bhalla
Is fear dhe na balaich gha pìobaireachd.

Thuirt cuideigin ‘Gearraibh i ’s tòisichibh
Gha reic mar aran na Dròbh againn,
’S ma bhios iad ri gearain air cuideam an earrainn
Cha chuir sinn iad barrachd air gròt orra’.


* Bha dùil aig Beann Perrins an <eng>Sale<gai> fhosgladh, ach chumadh air ais i le tubait a thachair do’n phleun aig Inbhir Nis.

[TD 178]

Nuair dh’ fhosgail a’ mharcaid bha uabhas dhibh,
Ri tabhach nan tasdan is uallach orr’
Nach fhaigheadh iad ceathramh a bheireadh iad dhachaidh
’S a dheanadh a stamagan suaicheantach.

Bha Uigich, Searaich is Siaraich aic’,
’S bha feadhainn dhiubh duilich a riarachadh,
’S nuair chruinnich na Nisich bha oirre timcheall,
Cha fhaigheadh tu idir na lìonadh tu.

Mar bha iad ri gearradh na caoban aisd’
Bha feadhainn ’s na ghabhadh an craos ac’ dhith,
’S có gheibheadh dhut caire nuair chitheadh tu sealladh
Ged thigeadh air d’ fhaire na faoileagan.

An dùil robh rudeigin làidir innt
Bha cumail na cuideachd a’ gàireachdainn.
Cha deach iad gu steallag no gloinne dh’ an Chlachan
No pinnt no gallan a bhàthadh i.

Hóro Mhurdag bha féill oirre
Ged. bha i ri steigeadh ri ’n géilleanan,
’S uile bha fagaisg le fiaclan flagach
’S ann bha i ri tarrainn nan deudan asd’.

Cha d’ fhuair sinn Gàidhlig air “duff” fhathast, ach dé ’n difir? Bliadhna mhath ùr dhuibh agus tòrr duff.

[Sanas]

[TD 183]

An Sgeilp Leabhraichean

<eng>Edinburgh University Highland Society Year Book, 1964-65<gai> (A’ Phris, 1/6).

Dh’ iarradh sinn meal-an-naidheachd a chur air oileanaich Ghaidhealach Dhun-Eidinn, agus gu h-àraidh air Ruairidh MacLeòid, Ceann-suidhe a’ Chomuinn Ghaidhealaich an sin, agus fear-deasachaidh an leabhrain so. Is minig a thainig an smuain a-steach oirnn gu robh a thìde aig cuideigin iris Ghàidhlig ùr a chur air chois. Mar as motha a th’ ann, is iad uile a’ cumail sùil bhiorach air a chéile, ’sann as fallainne bhios sgrìobhadh na Gàidhlig.

Gu mì-fhortanach chan eil ach earrainn de ’n leabhran so ann an Gàidhlig, agus tha a’ chuid as fheàrr dheth ann am Beurla. Dh’ fhaodadh gu bheil so nàdurrach gu leòr, oir chan eil ach grunnan fior bheag de oileanaich Ghàidhlig a’ dol a Dhun-Eideann an diugh taca ris mar a bhà uaireigin. Agus tha fhios gu feum comunn de’n t-seòrsa a tha air chùl an leabhrain àite a thoirt do’n luchd-Beurla. Ach air a a shon sin ’se leabhar Gàidhlig a b’ fheàrr leinn fhaicinn, agus air a’ cheann thall’ sè bu bhuannachdaile.

Tha an leabhran air a chur ri chéile gu grinn is gu dòigheil. Tha sgeulachdan goirid agus bàrdachd ann, agus sgrìobhaidhean mu nithean a tha ’a’ togail connspaid aig an àm. Oilthigh Gaidhealach,Ceòl Gàidhlig aig Féis Dhun-Eidinn, polataics air a’ Ghaidhealtachd. Tha iomradh air leabhraichean ùra ann, is corra dhealbh. Tha Seòras MacThómais ag innse mu chor na cànain Ceiltich a tha ga bruidhinn am Breatainn na Frainge, agus tha rud aig na Gaidheil ri ionnsachadh bho’ n obair a tha ga dèanamh thall an sin air sgàth Breatnais. Is iomadh uair a chuala sinn luchd-Gàidhlig a’ Bh B. C “A’ Seanchas ri’

[TD 184]

cuideigin, ach an turas so ’sann air Fread MacAmhlaidh a tha na ceistean gan cur. Tha e a’ gealltainn tuilleadh Gàidhlig dhuinn bho ’n Bh.B.C. ma tha sinn ag iarraidh tuilleadh, agus ma ni sinn beagan spàirn. Nach bu chòir dhuinn gabhail ris a’ chuireadh so? Tha eadar-theangachadh aig Iain Mac-a-Phearsain de ’n bhàrdachd <eng>Holy Willie’s Prayer<gai> aig Burns, agus tha dà dhàn aig Raibeart MacLabhrainn a tha snasail. A thaobh obair a’ mhic-meanmain, saoilidh mi gur h-e an sgrìobhadh as fheàrr san leabhar <eng>Three at the Pool<gai>, le Ian A. Fraser: mar a thachair do cheàird, do bhradan, ’s do bhiast-dubh aig linne. Tha fìor chomas air a nochdadh an so; cluinnidh sin tuilleadh mu ’n sgrìobhaiche so ri tìde.

Tha sinn an dòchas gu nochd an leabhran so am bliadhna a rithist, agus gum bi tuilleadh Gàidhlig ann. Tha duaisean gan tairgse do oileanaich anns na h-Oilthighean Albanach: cóig ginidhean airson sgeulachd (fo 2,500 de fhacail) agus cuideachd airson bàrdachd (fo 80 sreath). Bu chòir iad so a chur gu Comunn Gaidhealach Oilthigh Dhun-Eidinn (<eng>University Union, Park Place, Edinburgh, 8<gai>) roimh 30/4/65. Tha sinn an dòchas gun gabhar ris a’ chuireadh so cuideachd.

R. McT.
