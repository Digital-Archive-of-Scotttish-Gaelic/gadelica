[TD 223]

AN GAIDHEAL GAISGEIL

Eachdraidh-beatha Dhòmhnaill
MhicRath as a’ Phloc

le Calum MacLeòid (Ratharsaigh)

[TD 224]

[Dealbh]
Lt. Dòmhnall MacRath R.N.R., R.N.D., agus a bhean, (Mary Fletcher).

[TD 225]

1. Toiseach Eachdraidh

Rugadh an sàr Ghaidheal Dòmhnall MacRath ann am Ploc Loch Aillse, baile beag ann an cois na mara air taobh siar Siorramachd Rois, anns a’ bhliadhna 1892. B’e Dòmhnall aon de chòignear theaghlach – ceathrar ghillean agus nighean – a rugadh do Dhonnchadh MacRath agus d’a bhean, Peigi NicLeòid.

Bha athair Dhòmhnaill de Chlann MhicRath Chinn t-Sàile, clann-cinnidh cho ainmeil ’s a bha agus a tha ann an Gaidhealtachd na h-Alba. Bha iad riamh air am meas treun agus misneachail an cogadh. Bha mòran diubh foghainteach agus comasach mar shaighdearan, seòladairean, iasgairean, ministearan agus lighichean. Ann an cumantas ’se daoine àrda, calma, le craiceann air leth glan agus fìnealta, agus maiseach ann an cruth, a bha annta. Bha athair Dhòmhnaill coltach ris na daoine den robh e. Do bhrìgh sin, theirte “Donnchadh Mòr” ris.

Ma bha Clann MhicRath iomraiteach, cha robh Clann MhicLeòid, den robh màthair Dhòmhnaill, ball air deireadh. Rugadh ise ann an Airnis, ann an ceann a tuath Eilean Ratharsaigh. Bha a h-athair, Teàrlach MacLeòid, ’na èildear cliùiteach ann an coimhthional an Urramaich Aonghas Mac a’ Bhreatannaich, a bha ’na mhinistear ann an Ratharsaigh mu thimcheall deich bliadhna fichead. Bha Teàrlach de dhaoine a dh’fhuiling mòr-fhòirneart bho uachdarain an-iochdmhor, a dh’fhuadaich a’ chuid bu mhotha de luchd-àiteachaidh Ratharsaigh a-mach as am fearann agus a chuir a taighean ’nan smàl airson àite a dhèanamh do chaoraich agus fèidh.

Anns a’ Chèitein 1883 thàinig buidheann-rannsachaidh mu chor nan croitearan gu Ratharsaigh. Thug Teàrlach fianais chothromach don Mhorair Napier agus da chuideachd mun eu-ceartas a bha dol air adhart, agus thubhairt e mar seo:

Anns na linntean a dh’fhalbh, bha an t-Eilean seo ainmeil airson àrach dhaoine mòra treuna. B’airidh e air a’ chliù seo, gu h-àraidh bho linn Iain Ghairbh Mhic ’Ille Chaluim, ainmeil ann an dìon an Eilein bho nàimhdean, agus an dèidh sin ann an dìon na rìoghachd. Mar an ceudna, bha iad air leth adhartach anns gach obair ris an cuireadh iad làmh. Ach gu dè an staid a-nis? Air am fuadach as am fearann agus as an dachaighean, air an cur ann an seann longan-seòlaidh gu taobh eile an t-saoghail. Tha na th’air fhàgail air an dùmhlachadh air iomall creagach den Eilean. An t-àite a bha aig m’athair, chaidh màl £18••10/- a chur air le aon uachdaran. Goirid an dèidh sin, roinn uachdaran eile an t-àite ’na sheachd mìrean, chuir e seachd croitearan ann le màl £5* air gach neach, agus lùghdaich e am monadh air chor agus nach eil ach àite aon bhò agus seachd caoraich aig gach teaghlach. Tha ar cor nas miosa na bha cor Chlann Israel fo dhaorsa na h-Eiphit.

A-nis, anns an àm ud, dh’fheumadh neach a bhith duineil, misneachail

[TD 226]

agus làidir ’na inntinn mun canadh e aon fhacal gu follaiseach an aghaidh uachdaran, oir bha e an comas an uachdarain na daoine a sguabadh, chan e mhàin a-mach as an taighean agus as am fearann, agus pòsadh a thoirmeasg, ach mar an ceudna am fuadach a-mach as an dùthaich.

* Bha sin co-ionnan ri £3500 de mhàl an diugh. Aig an àm ud ’se tuarasdal-seachdain fear-oibre 10/- gu 12/-. Bha aig Teàrlach ri cosnadh deich seachdainean mum pàigheadh e màl a-mhàin.

Cha d’fhàgadh aig Teàrlach ach mun deicheamh cuid de fhearann athar. Air a’ chuibhrinn bhig seo thog Teàrlach taigh-còmhnaidh snasail air a thughadh le fraoch, agus dh’àraich e ann sianar theaghlach. Sholair e a lòn gu dìcheallach, ag obrachadh fearainn agus ag iasgach le eathar beag a bha aige fhèin agus aon de bhràithrean. Bhiodh iad a’ dol cho fad’ as ri Loch Hùirn agus Loch Eiseart, far an robh an sgadan pailt.

’Na dhèidh thog a mhac, Iain, naoinear theaghlach anns an dachaigh. Bha gach aon diubh àrd, calma agus maiseach. Aig aon àm, bha triùir de mhic ’nam maoir-sìthe — dithis ann an Glaschu, agus fear eile ann an Dun Eideann. Bho chionn ghoirid leugh mi iomradh mu aon diubh nach maireann dam b’ainm Teàrlach (ainm a sheanar, agus seanair Dhòmhnaill MhicRath). Seo an cunntas a bha air a thoirt air:

Airson deich bliadhna fichead bha e ’na mhaor-sìthe ann an Dun Eideann, agus ’na dhèidh sin ’na mhaor aig a’ chùirt-lagha ainmeil, Cùirt an t-Seisein. Bha e ’na dhuine air leth grinn, àrd agus eireachdail ’na dheise ghuirm air prìomh-shràid a’ bhaile a’ cumail rian air na bha a’ dol seachad. Bha e ’na adhbhar-eagail do eucoraich.

Mar seo, chì sinn gu robh Dòmhnall MacRath de dhaoine foghainteach agus comasach air gach taobh de phàrantan.


2. Roghnaich Dòmhnall Seòladaireachd

Am feadh a bha a theaghlach glè òg, chaidh athair Dhòmhnaill air imrich gu Caol Lochaillse, far an do chuir e suas dachaigh chomhfhurtail da theaghlach.

A-nis, b’e àite goireasach a bha anns a’ Chaol. Bha e fagas don Eilean Sgiathanach le aisig ghoirid, agus bha bàta-smùide a’ dol gu Malaig. Mar an ceudna, b’e an Caol ceann-crìche an rathaid-iarainn don Taobh Deas. Air an adhbhar sin, bha e furasda an t-iasg, a bha pailt aig an àm ud, a chur chum nam margaidhean, eadhon cho fad’ as ri Billingsgate ann an Lunnainn.

Anns a’ Chaol, thòisich Donnchadh Mòr air ceannach, reic agus sailleadh èisg, gu h-àraidh sgadan agus rionnach. Le mòr-dhìcheall shoirbhich leis, agus chan e mhàin gu robh àite-ceannach aige-san sa’ Chaol, ach bha mar an ceudna àite eile aige ann an Sgalpaigh na Hearadh agus bàta-iasgaich mòr dam b’ainm Dìlseachd a’ toirt an èisg – gu h-àraidh sgadan – air a smocadh don Chaol.

[TD 227]

Nuair a thàinig Dòmhnall gu aois, chaidh e don sgoil far an robh e air leth math gu foghlam ionnsachadh, agus air dha an sgoil fhàgail, roghnaich e dhol a dh’ionnsachadh seòladaireachd. Ann an ùine gheàrr, chaidh e do long-mhòr le trì chroinn dam b’ainm “Loch Catriona” (<eng>Loch Katrine<gai>). Seo an sgoil chruaidh anns an do dh’ionnsaich Dòmhnall seòladaireachd – roimhn chrann.

Bhuineadh na longan-siùil seo do bhuidhinn a bha ri marsantachd aig an robh mòran long. Bha iad uile air an ainmeachadh air lochan na h-Albainn. Mar seo, theirte na “Lochan” riu. Bha iad a’ seòladh eadar Breatann agus Astràilia. A’ toirt a-nall luchd-turais, eilthirich, agus gach gnè bathar, agus a’ toirt a-nall clòimh. Bha iad ainmeil mar shoithichean-seòlaidh.

Anns an àm ud, bha cor an t-seòladair ag agairt cruadal. Is iomadh cruaidh-chàs a bha tighinn ’nan car. Cha robh taighean-solais ach tearc air taobh eile an t-saoghail, agus ged bha a’ chombaiste aca, cha robh fiosrachadh mion-eòlach aca mu chreagan aig an robh cumhachd tarraing dan ionnsaigh mar a tha aig a’ chloich-iùil. Mar an ceudna, cha robh eòlas coilionta aca mu shruthan a’ chuain. Mar seo, bha call mhòran long ann. A thuilleadh air seo, air turais fhada, bha mòran bìdh saillte aca, a bha ag adhbharachadh dìobhail slàinte. Gle thric, bha am biadh gann, agus cho neo-thaitneach agus gur h-e fìor èiginn a bheireadh air neach itheadh.

Chaidh mòran de na “Lochan” a chall. Air a turas gu Astràilia, chaidh an “Loch-Ard” ’na mìrean air creagan cunnartach Ceap Otivai.

Cha d’fhuair aisde beò den luchd-turais ach aon bhoireannach. Thàinig i gu tìr gun ribeag aodaich oirre, agus grèim-bàis aice air bocsa-chearc. Bha iad a’ cumail chearc airson uighean ùra bhith aca air an turas. Den sgioba cha do thàr as beò ach aon bhalach òg.

Ann an 1905 chaidh an “Loch Bheannchar”, air a turas eadar Glaschu agus Astràilia, a chall leis na bh’innte.

Air a turas gu Astràilia, chaidh tè eile de na “Lochan” dam b’ainm “Loch Arkaig” a chall air cladach iomallach de Afraca.

Innte seo, bha Iain MacLeòid, bràthair Nèill MhicLeòid Bàrd Ghleanndail. Chaidh naoi mìosan deug seachad mun d’fhuaras fios gun robh Iain beò. Bhiodh Iain ri bàrdachd agus ann an “Oran an t-seòladair” tha e ag innseadh mu chor nam maraichean aig an àm ud mar seo:–

“Tha gillean òga tapaidh an Gleanndail
ag èirigh suas,
Tha cuid aca deònach air an lòn
thoirt thar a’ chuan.
Ach! Eisdibh ris an òran rinn MacLeòid
a shiubhail cuain
’S biodh cuimhne agaibh an còmhnaidh air
àm seòladh mach a Cluaidh.

[TD 228]

Nuair thèid thu òg ’s tu amaideach,
gu long nam mòr-chrann sheòl,
Bidh cùisean dhuit cho ain-eòlach,
’s nach aithnich thu gach ròp,
O! ’s tric a thèid do mhionnachadh,
’s do sgriosadh don Fhear-mhòr,
Mur dìrich thu sna croinn aice
cho aotrom ris na h-eòin.

An uair a thig droch shìde ort
’s a dh’èireas muir ’na ghlinn,
Gur tric riut fèin a chanas tu
“Bu mhath a bhi air tìr.”
Bidh tu aig an stiùir aice
nuair bhrùchdas tonnan uain’,
Nach sona dhuit-sa Fhionnlaidh,*
gur h-e dh’ionnsaich thu – cur’ is buain.”

* (Bràthair Iain a bha ’goibreachadh fearann athar.)

Is ann mar seo a dh’ionnsaich Dòmhnall MacRath seòladaireachd. Bha e tapaidh, gleusda, sgiobalta, agus ealanta. Ann an treun a neart, b’e àirde sia troighean agus dà òirleach, dèanta, le gruaidhean ruiteach, agus aghaidh thlachdmhor le fiamh gàire daonnan.

Bha e measail aig na h-uile a chuir eòlas air, agus deagh chliù aige bho na h-oifigich. Ann an 1910 thachair stoirm uabhasach le cuairt-ghaoith obainn ris an “Loch Catrìona” fagas do eilean Gàbo, agus, mun d’fhuair an sgioba cothrom na siùil a bheagachadh no leagadh, bhris na trì chruinn agus chaidh iad fèin agus na siùil thar a cliathaich. Chaidh na h-uile bàta-beag a bha innte bhriseadh ach a h-aon. Am beagan ùine chaidh a’ chuairt-ghaoth seachad, agus chuireadh am bàta-beag le sgioba innte air falbh a shireadh cobhair. Cha b’fhada gus an tàinig an long-slaodaidh dam b’ainm “Ban-laoch” (<eng>Heroine<gai>) agus thug i an “Loch Catrìona” air ais gu port.

Mun d’fhàg i Astràilia air an turas seo, bha an “Loch Catrìona” agus am bàta-smuid mòr am “Uarata” (<eng>Waratah<gai>) ri taobh a chèile, agus dh’fhàg iad ag an aon àm. Chan fhacas sealladh den “Uarata” tuilleadh. Chailleadh i leis na bha innte.

A-nis, am feadh agus a bha Dòmhnall MacRath ag ionnsachadh, agus a’ tighinn air adhart ann an seòladaireachd, air turasan eadar Breatann agus Astràilia, bha ùpraid mhòr a’ dol air adhart anns an Roinn-Eòrpa, oir, ann an ciad mhìos an fhoghair 1914, thòisich Cogadh Mòr a’ Cheusair.

Ann an ùine ghoirid bha Dòmhnall MacRath air a ghairm don Chabhlaich-Rìoghail agus air a chur do Ghallipoli.

Feumaidh sinn a-nis amharc air eachdraidh, agus, air cruinn-eòlas an àite

[TD 229]

sin, chum agus gun tuig sinn, an t-adhbhar a chuir an seo e, agus mar a thachair dha ann.

B’e adhbhar tòiseachaidh a’ Chogaidh-Mhòir seo gun do mharbh Searbanaich àraidh Prionns’ Ostria. Ghlaodh an rìoghachd mhòr sin cogadh an aghaidh nan Searbanach. Chaidh an Ruis a sheasamh nan Searbanach.

A-nis, b’fheudar do an Fhraing i fèin armachadh a sheasamh na Ruise, oir bha comh-bhann eadar iad fèin ’nan dithis.

Thug an ùpraid seo, an cothrom a bha i ag iarraidh, agus ag ullachadh as a leth rè iomadh bliadhna don Ghearmailt, agus thàinig i a-steach don chogadh air taobh Ostria. Chuir i gu grad a saighdairean air adhart troimh rìoghachd nam Beilgeach a’ dèanamh dìreach air prìomh-bhaile na Frainge, chun a ghlacadh.

Thug an obair seo Breatann a-steach don chogadh air taobh nam Beilgeach agus nam Frangach. Chuir i armailt bheag air tìr anns an Fhraing, ochd làithean an dèidh an cogadh bhith air a ghairm.

Bha na Gearmailtich a’ tighinn air an aghaidh troimh rìoghachd nam Beilgeach. Chaidh na Breatannaich ’nan còdhail.

Choinnich an dà fheachd a chèile aig Mons, agus an dèidh iomadh blàr fuilteach b’fheudar do na Breatannaich agus do na Frangaich a bha cath maille riu pilleadh an comhair an cùil, oir bha na Gearmailtich cho lìonmhor. Lean an ruaig seo rè làithean gus an robh na Gearmailtich aig an abhainn Marne, fagas do phrìomh-bhaile na Frainge. An uair a bha nis cùisean glè dhorcha do Bhreatann agus don Fhraing thàinig an Tuirc a-steach don chogadh air taobh na Gearmailt agus Ostria.


3. Chaidh Dòmhnall MacRath gu Gallipoli

A-nis, tha ’n Tuirc ’na dà roinn, cuid anns an Asia, agus cuid anns an Roinn-Eòrpa. Tha na roinnean seo dealaichte le Caol fada cumhang a tha eadar am muir Meadhon-Tìreach agus am Muir Dubh.

Aig ceann na mara Mheadhon-Tìreach den Chaol, tha an Asia air an taobh an Ear. Air taobh na Roinn-Eòrpa, tha rubha àrd, creagach, os cionn dà fhichead mìle air faid, a’ tighinn air fhiaradh mu choinneamh na h-Asia, chor agus, aig ceann an rubha, tha an Caol nas lugha na mìle air leud. Theirear ris an rubha fhada seo “Gallipoli”, agus ris a’ Chaol aig ceann an rubha “Na Dardanelles”.

A-nis, cò air bith a ghlacadh an rubha seo, bha cothrom aige gu dèanamh dìreach air prìomh-bhaile na Tuirce, agus dòcha a ghlacadh agus an Tuirc a cheannsachadh. Air an adhbhar seo, bha an rubha air a dhaingneachadh leis na Turcaich, co-ionnan ri Gibraltar, le gunnachan mòra a’ losgadh peilirean tarsainn an Caol, chum nach faigheadh longan-cogaidh nàimhdeil troimhe. Bha taobh na h-Asia mar an ceudna air a dhaingneachadh chum gum biodh a’ chùis na bu treise.

Cho luath agus a thàinig an Tuirc a-steach don chogadh air taobh nan

[TD 230]

Gearmailteach, bha cuid ann an Oifis-a-chogaidh ann am Breatann ag iarraidh oidhirp a dhèanamh air an rubha seo a ghlacadh, mar seo, a’ toirt buille mharbhtach do na Turcaich.

Le seo san amharc, chaidh armailt uidheamachadh fo stiùireadh Seanalair Iain Hamilton mar Ard-cheann-feachd, agus òrdachadh dol gu Gallipoli agus a ghlacadh. Mar an ceudna chuireadh roinn den Chabhlaich-Rìoghail ga chuideachadh. Anns an roinn seo, bha Dòmhnall MacRath.

Ach mun d’ràinig an armailt Gallipoli, bha dàil an siud, agus dàil an seo. Eadar na h-uile moille bh’ann, fhuair na Turcaich chan e mhàin fios gun robh na Breatannaich a’ teachd, ach cothrom an rubha a dhaingneachadh cho math ’s a bha ’nan comas agus sin le gunnachan mòra Chrup fo stiùireadh oifigich Ghearmailtich.

Bha na Gearmailtich a’ bòsdail nach rachadh saighdear Breatannach beò air tìr ann, ach, bha na Breatannaich de bheachd eile, agus dhearbh iad sin.

Mu dheireadh, anns a’ Ghiblin 1915 ràinig an armailt Bhreatannach Gallipoli, agus maille riu, bha buidheann de shaighdirean Frangach, Astràilianaich, agus saighdirean a <eng>New Zealand<gai>.

Chaidh an òrdachadh dhol air tìr aig bonn chreagan le sguir àrda, agus na Turcaich ann an daingnichean agus ann an clais-bhlàir air am mullach. Bha h-uile cothrom aca air na Breatannaich fhroiseadh le peilirean de gach seòrsa, agus le sligean-spraighteach.

Nis, mar a ta ri cois rubhachan feadh an t-saoghail, bha sruth-mara làidir ann, a’ dol gu faisg air còig mìle anns an uair. Mar sin, nuair a ràinig na Breatannaich, chan fhaigheadh na longan-mòra anns an robh iad dol dlùth gu cladach le cion laimhrige, agus b’fheudar na saighdirean aisig gu tìr ann am bàtaichean-beaga. Ach mar a dh’fhàgadh iad sin na longan-mòra bha iad air an giùlan air falbh leis an t-sruth làidir, gu bhith ’nan targaidean comharraichte do na Turcaich. Mar seo chaidh mòran de na saighdirean agus de na seòladairean a mharbhadh no bhàthadh.

Gidheadh, am beagan a fhuair air tìr, dhìrich iad na creagan, agus na sguir àrda, agus dh’fhuadaich iad na Turcaich a-mach as na clais-bhlàir. Seo mar thubhairt Dòmhnall MacRath mun chùis:– “Chaidh sinn air tìr air cladach fosgailte, aig bonn chreagan àrda, far nach robh laimhrig de sheòrsa sam bith, air ar froiseadh gu garg le peilirean nan Turcach. Dhìrich sinn na creagan agus sguab sinn na Turcaich de na mullaich agus ghlac sinn na clais-bhlàir. Ach, ma ghlac, bha call oirnn a bha cianail. An ciad neach a chaidh a mharbhadh, b’e saighdir òg – Sgiathanach a Gearraidh. Thuit esan aig ceann fàraidh air bòrd an “Abhainn Cluaidh” – an long a ruith sinn air tìr.”

Anns an ionnsaigh seo, chaidh faisg air leth nam Breatannach a leòn, no mharbhadh. Am beagan a ghlac na clais-bhlàir cha b’urrainn iad a dhol na b’fhaide air adhart. Na saighdirean cobhair, a bu chòir a bhith dlùth air làimh, bha iadsan air na cuantan, no ann am Breatann, agus ann an Astràilia. Bha aig na truaghain anns na clais-bhlàir ri fuireach far an robh

[TD 231]

[Dealbh]
Creagan Garbha Ghallipoli.

An “Abhainn Cluaidh” air tìr ann an Gallipoli, far an robh Dòmhnall MacRath an toiseach.
[Dealbh]

[TD 232]

iad gus an tigeadh cobhair, a’ cumail nan Turcaich air falbh, agus iad a-nis gann de pheilearan, biadh, agus uisge.

Bha cion seanalaireachd agus mì-rian anns an ionnsaigh air Gallipoli bho toiseach gu deireadh. Bheir mi aon dearbhadh air seo:– Mu dhà mhìos an dèidh do na Breatannaich dol ann, chaidh an rèisimid ainmeil – “Na h-Albannaich Rìoghail” (<eng>Cameronians<gai>), air latha soilleir samhraidh, òrdachadh, “dhol an sàs anns an armailt Thurcach leis a’ bhèigleid a-mhàin.”

Nis, bha aig na saighdirean seo, ri dhol thairis air druim lom mun ruigeadh iad na Turcaich. Cho luath agus a nochd iad air an druim fhosgailte seo, sgrios na Turcaich iad le peilearan de gach seòrsa air chor agus gur h-e aon oifigeach agus naoi thar fhichead saighdear a dh’fhàgadh ’nan seasamh de chòig ceud agus a dhà – a leum a-mach as na clais-bhlàir.

Thuit Còirneal na rèisimeid le seachd leòin ciùrrail, thuilleadh air leòin bheaga. Deich bliadhna an dèidh na casgraidh gun toinisg seo, sgrìobh an Còirneal eachdraidh na rèisimeid, agus tha e ag ràdh gun tubhairt Iain Hamilton mun nì, nach robh fios sam bith aige nach robh gunnachan mòra agus pailteas pheilearan aig an rèisimeid, gu ùine mhòir an dèidh na casgraidh seo.

Cò aig eile bu chòir fios a bhith mu chor shaighdearan, ach aig a’ Cheann-feachd? – mun rachadh an cur ri obair gun toinisg.

Thàinig an dèidh seo, samhradh air leth teth. Do bhrìgh agus nach robh doimhneachd talmhainn ann an Gallipoli anns an rachadh na mairbh adhlacadh dòigheil, thàinig plàigh chuileag a bha uabhasach agus ’na cois, galairean-cuim, agus fiabhrasan de gach seòrsa. Thubhairt Dòmhnall MacRath gum bu dorra leis na cuileagan na na Turcaich, agus, nuair bheireadh e grèim bìdh a mhàlaid gum feumadh e chur ’na bheul cho grad ri peilear, no bhiodh e còmhdaichte le cuileagan.

Leis an teas dh’fhàs an t-uisge cho gann, agus gur h-e pinnt san latha bha ceadaichte do gach neach. Chaidh mòran de na saighdearan thar rian le cion uisge.

An dèidh samhradh teth, thàinig geamhradh anabarrach fuar le gailleann, sneachd agus reodhadh. Reòdh gleusachan nan gunnachan air chor is nach gabhadh peilearan cur annta, agus dh’fhàs mòran de shaighdirean tinn.

Chuir am fuachd gailbheach seo an tuilleadh dòlais anns a’ ghnothaich, gus mu dheireadh, ràinig àireamh na bha marbh agus tinn de na saighdearan agus de na seòladairean, gu math seachad air dà cheud mìle fear.

Thaobh nach robh an armailt a’ dèanamh adhartais a-rèir call dhaoine, ghairm an Riaghaltas Seanalair Iain Hamilton dhachaigh, agus chuir iad Seanalair Teàrlach Rothach a rannsachadh mu chor na h-armailt.

Nuair a chunnaic an Rothach an suidheachadh truagh anns an robh i, b’e a bheachd a toirt a Gallipoli, cho luath agus a ghabhadh dèanamh. Rinneadh seo gun mhòran calla, agus gun fhios do na Turcaich.

[TD 233]

4. B’e Lt. Dòmhnall MacRath an Neach mu dheireadh a dh’fhàg Gallipoli

A-nis, chaidh Dòmhnall MacRath troimh gach seòrsa cruaidh-chàs agus gàbhadh ann an Gallipoli, far an do chleachd se e fèin gu cliùiteach mar ghaisgeach. Bha e calma, duineil, agus neo-ghealtach. Ann an ùine gheàrr, bha e air àrdachadh gu bhi na “<eng>Lieutenant<gai>”.

Aig àm toirt na h-armailt a Gallipoli, bha e air a chur ’na oifigeach gu amharc thairis air treòrachadh nan saighdearan o na clais-bhlàir chum a’ chladaich far an robh bàtaichean beaga a’ feitheamh chum an toirt a-mach do na longan-cogaidh mòra, a bha gan toirt air falbh.

Is e buidheann Astràilianach na saighdearan a bha air deireadh gun fàgail. Chuir iadsan mullach Cnuic-Ruiseal ’na smàl, mun do dh’fhàg iad na clais-bhlàir. An sin, dh’òrdaich Dòmhnall iad a ruith chun a’ chladaich far an robh na bàtaichean-beaga.

Dh’fhuirich e fèin gus am fac e an saighdear mu dheireadh a’ falbh, agus an sin thug e sùil an robh neach air fhàgail a-measg nan clais-bhlàir, cho fad agus a bha ’na shealladh. Nuair nach robh duine ri fhaicinn, leum e a-mach as na clais-bhlàir gu ruith an dèidh chàich, ach cha tug e ach sìnnteag no dhà troimh phreasan beaga, nuair a bhuail sròin a bhròige gu goirt nì-èigin cruaidh, agus thuit e le glag.

An uair a dh’èirich e, agus a thug e sùil dè nì a leag e, chunnaic e gun robh e tarsainn air uachdar gunna-innleachdach, ùr mar a thugadh e à cèis. Rug e air le dhà làimh, agus ruith e leis còrr agus mìle troimh gharbhlaich chun a’ chladaich.

Bha e aig cùl-sàiltean chàich a’ leum don bhàta-bheag, agus, aig an aon àm ag ràdh, “Seo aon nì gu bràth nach faigh Turcach.”

Nuair a ràinig iad an long-chogaidh mhòr, agus a chaidh iad air bòrd, thòisich Domhnall air innseadh do na h-oifigich eile mar a fhuair e an gunna-innleachdach, agus gun robh e rùnachadh a chumail mar chuimhneachan air an gnìomharan ann an Gallipoli. Bha mòr ioghnadh orra uile, ciamar a bha e comasach air an gunna ghiùlan, cudthrom gum bu math an t-eallach do thriùir dhaoine cumanta.

Cha robh Dòmhnall ach gann ullamh den naidheachd, nuair a thàinig Ceann-feachd na cuideachd, an Seanalair MacIain R.A.N.Z. far an robh iad. Bha esan fad na h-ùine gu comhfhurtail anns an long-cogaidh aig cuan, agus òganach Gaidhealach air a chur a shealltainn r’a chuid shaighdearan.

Thubhairt esan gum feumadh Dòmhnall an gunna thoirt dàsan. An toiseach, cha robh Dòmhnall deònach seo a dhèanamh. An sin thubhairt an Seanalair, “Nach bu chòir do Dhòmhnall bhith dèanamh nithean nach b’urrainn daoine eile dhèanamh,” agus chuir e Dòmhnall cho suarach ’s a bha ’na chomas.

Ma dheireadh, thug Dòmhnall an gunna seachad. Tha e air aithris, gur h-e seo a’ chiad uair a thàinig gruaim air aghaidh thlachdmhor. Ged is nàr

[TD 234]

ri aithris e, de na h-oifigich Bhreatannach a bha làthair, cha tubhairt a h-aon aca facal air taobh Dhòmhnaill.

Mar seo thuig Dòmhnall ged a thigeadh e leis na h-uile Turcach le n-àirneis, a bha ann an Gallipoli, le ròp mun amhaich gan tarraing na dhèidh — mar am fuamhar anns an sgeulachd “Turasan Ghullabhar” — nach faigheadh e cliù dligheach, no àrdachadh a-rèir a ghnìomharan.

Bha “Raglanach” anns an arm Bhreatannach. Dè b’fhiach dè dhèanadh mac iasgair bochd a taobh siar Siorramachd Rois, gun rachadh àrdachadh co-ionnan ris, no chur os cionn clann dhaoine saidhbhir a chaidh troimh “Sandhurst”, agus ùghdarras mòr aig an athraichean maille ris an Riaghaltas? Chan eil guth mun òganach Ghaidhealach a sheas ’na aonar, agus a theasairg an gunna, agus a ruith còrr agus mìle thar garbhlaich leis, agus an t-àite ga fhroiseadh le sligean-spraiteach nan Turcach.

Uine an dèidh seo, nuair a fhuair Dòmhnall gu bhith ’na Chaiptean air “H.M.S. Blàth”, sgrìobh e chun an t-Seanalair MacIain ag iarraidh a’ ghunna. Tha am fios freagairt fam chomhair — leis gach uile leth-sgeul chun nach faigheadh se e. Tha cuimhne agam feòrach de Dhòmhnall, de seòrsa Seanalair a bh’an seo, agus, cia as a bha e. Fhreagair e mar seo, “Rugadh e ann an <eng>New Zealand<gai>, agus bha e de dhaoine saidhbhir aig an robh mòr ùghdarras an sin.” “Ach,” arsa Dòmhnall, “cha b’e Breatannach ceart a bh’ann co-dhiù” (<eng>Colonial<gai>).

Nis, leugh mi gu mionaideach gach eachdraidh cogaidh Bhreatannach a b’urrainn mi fhaotainn, ach, cha tàinig mi thairis air cunntas mu aon ghnìomh èifeachdach le Seanalair MacIain, ach, tha aon nì cinnteach, gun do chuir e call do-labhairt air Breatann anns an latha a ghràinich e Dòmhnall MacRath air a seirbhis.

Tha mi den bheachd gun robh aig Dòmhnall san amharc an gunna a thoirt don Chaol, agus a chur air carragh aig taigh athar a tha ri taobh an rathaid mhòir. An sin bhiodh e air leth annasach do mhìltean luchd-turais mar chuimhneachan air a’ Ghaidheal òg ghaisgeil a theasairg e bho na Turcaich, agus an neach mu dheireadh a dh’fhàg Gallipoli.

Sia uairean rè a bheatha dhìon Dòmhnall gu soirbheachail, gum b’esan “an neach mu dheireadh a dh’fhàg Gallipoli,” oir bha e cunntas seo mar onoir mhòir. Ann an 1929, bha Ceann-feachd dam b’ainm Seanalair J. W. Paton C.B. air ainmeachadh ann am pàipearan-naidheachd Astràilia mar “an neach mu dheireadh a dh’fhàg Gallipoli.” Gu grad sgrìobh triùir shaighdearan litrichean an aghaidh seo anns an tubhairt iad mar a leanas:–

(l) “Cha b’e Seanalair Paton an neach mu dheireadh a dh’fhàg Gallipoli. Se bh’air an duine deise na Cabhlaich-Rìoghail. Bha mise an làthair an uair a thug Seanalair MacIain uaithe an gunna-innleachdach ùr. Chan eil cuimhne agam air ainm ceart, oir ’se “Mac Snotha-Gàire” am frith-ainm a bh’againne air.” “ANSAC”

(2) “Is e aodach na Cabhlaich-Rìoghail a bha air an oifigeach dom buin an t-urram gur h-e “an neach mu dheireadh a dh’fhàg Gallipoli.”

[TD 235]

’Se “Mac Snodha-Gàire” am frith-ainm a bha againn air. Bha mise an làthair nuair a thug Seanalair MacIain R.A.N.Z. an gunna-innleachdach uaithe. Is e seo an aon uair a chunnacas riamh roimhe gruaim air aghaidh thlachdmhor. Mas math mo chuimhne, is e Mac cì, no MacAoidh a b’ainm da.” D. O’BRIAN.

(3) “An t-oifigeach le deise na Cabhlaich-Rìoghail bha air deireadh a’ fàgail Gallipoli, cha b’e Mac Cì, no MacAoidh, a b’ainm da, ach MacRath, agus tha e fathast beò, ’na Ard-mhaighstir-acarsaid do bhaile Sidni”. B. UILLEAM.

Gus an latha ’n diugh, cha chualas an còrr air euchdan Seanalair T. D. Paton C.B.

Beagan bhliannachan air ais, leugh mi naidheachd bàis uachdarain saidhbhir am pàipear-naidheachd an Obain, agus bha anns an iomradh, gum b’esan “an neach mu dheireadh a dh’fhàg Gallipoli.” Sgrìobh mi a’ feòrach ciod an t-ùghdarras a bha aca airson na briathran ud, gun robh mise de atharrachadh beachd — nach robh iad fìor. Fhuair mi freagradh mar seo, “chan eil ùghdarras sam bith, ach gun robh an duine fèin ga ràdha.”

Chì sinn a-nis, cho ealamh ’s a tha daoine, eadhon ann an àrd inbhe, gu bhith sanntachadh cliù, air neo urram a bha dligheach don òganach Ghaidhealach — Lt. Dòmhnall MacRath.

An chuideachd maille ris an robh Lt. Dòmhnall MacRath aig àm fàgail.
[Dealbh]

[TD 236]

5. Don Eiphit, agus gu Tripoli

Den n-Armailt a thugadh a Gallipoli, chaidh an roinn mhòr dith a chur gu Alecsandria anns an Eiphit, far an do thòisicheadh air Armailt uidheamachadh chum ionnsaigh a thoirt air Tìr Israel, a bha aig an àm ud fo riaghladh na Tuirc. Chuireadh a’ bhuidheann anns an robh Lt. Dòmhnall MacRath air falbh gu Tripoli. Ann an sin, ghlac iad am baile Sollum, anns an do chuir iad saighdearan-dìon, agus, thill a’ chuid eile den chuideachd, air ais gu Alecsandria, far an robh a’ mhòr-chuid den armailt.

Air teachd dha a Tripoli, chaidh Lt. Dòmhnall MacRath a chur a dh’amharc thairis air Eiphitich òga a bha ag ionnsachadh saighdearachd chum cath air muir no tìr, air tì, nuair bhiodh iad ionnsaichte, gun seasadh iad, ann an àite nan saighdearan Breatannach, a bha glèidheadh an tairbeirt agus na Slighe-uisge tha eadar am muir Meadhon-Tìreach, agus am Muir Ruadh. (Rachadh na Breatannaich seo maille ris an armailt a bha dol gu Tìr Israel.)

Bha an raon air an robh Dòmhnall ag ionnsachadh nan Eiphitich dlùth do champa mòr anns an robh mòran de shaighdearan leònta agus tinn a thugadh a Gallipoli.

A-nis, bu chaomh leis na Breatannaich seo a bha comasach bhith air an cois, dol gach latha dh’amharc nan Eiphitich ag ionnsachadh, agus seasamh dlùth air cùl an oifigich a bha toirt nan òrdanan.

Aon latha, chunnaic Dòmhnall Eiphiteach òg mall ann an cur na beuglaid air a chuilibhir. Ghairm se e far an robh e fèin na sheasamh. Rug e air a’ chuilibhir bhon Eiphiteach, ann an aon làmh, agus air a bheuglaid anns an làimh eile, agus thubhairt e, “Nì thu mar seo, agus mar siud,” agus e fèin a’ cur na beuglaid air a’ chuilibhir, “agus,” arsa Dòmhnall, “nuair a nì thu seo uair no dhà, bidh tu cheart cho eòlach riumsa leatha. Falbh a-nis maille ri do chompanaich chun na raoin.”

Cha robh na facail ach gann a-mach as a bheul, nuair a chual e bhith cur ra bhriathran air a chùlaibh, ann an Gàidhlig, “Agus cho eòlach ri mo sheannair oirre.” Thionndaidh Dòmhnall gu grad mun cuart, agus thubhairt e, “Dòcha laochain gun robh e cho eòlach ri do sheanair-sa oirre.”

Nuair a chuala iad seo, cha robh na Breatannaich fada falbh, agus mòr-ioghnadh orra, ciamar bha Gàidhlig aig an oifigeach mhòr Eiphiteach ud.

Bha Dòmhnall glè thoilichte maille ris na h-Eiphitich. Bha dòigh choibhneil aige riutha, agus, nuair bha iad ionnsaichte agus a ghairmeadh air falbh e gu Alecsandria, thug iad da fàinne grinn mar chuimhneachan, agus sgrìobhta air an fhàinne ’nan cànain fèin, “Nochdar aoidheachd do Lt. Dòmhnall MacRath ge be àite den Eiphit dan tèid e” — le seula arm na h-Eiphit.

Beagan ùine an dèidh dha pilltinn chum a’ chuideachd dam buineadh

[TD 237]

[Dealbh]
Lt. Dòmhnall MacRath, an deigh bhi ann an Gaillipoli.

[Dealbh]
Lt. Dòmhnall MacRath, ag ionnsachadh nan Eiphiteach.

[TD 238]

e, fhuair Dòmhnall fòrlach, agus thàinig e don Chaol-Aillseach, agus do Ratharsaigh, a dh’fhaicinn a chàirdean.

Thàinig e gu Ratharsaigh, agus cha d’aithnich neach cò e. Bha iongnadh air na h-uile càite an robh an t-oifigeach mòr seo a’ dol, no dè an turas air an robh e. An uair a ràinig e taigh m’athar, bhuail e ’n doras. Chaidh mo mhàthair chun an dorais, agus dh’fhosgail i e.

Nuair a chunnaic i an t-oifigeach mòr ann an deise na Cabhlaich-Rìoghail, cha mhòr nach do theich i. Cha tubhairt i guth ach ga amharc — airson mionaidean.

Dh’aithnich Dòmhnall nach robh fios aice cò e, agus thubhairt e ann am Beurla chruaidh Shasannach, “Thàinig mi a dh’iarraidh Dòmhnall MacLeòid, càit’ am beil e?”

Nuair a chuala mo mhàthair na briathran seo cha mhòr nach deach i ann an laigse, agus cha tubhairt i guth, oir, aig an àm ud, bha m’athair ann am prìosan anns an Spàinn. Chaidh an long mhòr air an robh e, an “Aislebie” a chur fodha le long-tumaidh Gearmailteach fagas do Chorùnna. Ged a fhuair an sgioba gu tìr anns na bàtaichean-beaga, bhuin na Spàinntich gu neo-choibhneil riu, airson dhol air tìr gun chead, agus chuir siad iad ann an daingneach Chorùnna.

Ann an ceann sia seachdainean thàinig buidheann Fhrangach a thug leo iad troimh an Fhraing. ’Sann mar sin a fhuair iad air ais gu Breatann.

Gu latha bhàis, nan cluinneadh m’athair neach a’ gearan air nì, gu h-àraid mu bhiadh gun fìor adhbhar, theireadh e, “Tha bhuil ortsa nach

[Sanas]

[TD 239]

robh thu sia seachdaineanan ann am prìosan Spàinnteach.”

Ach, cha robh fios sam bith aig Dòmhnall MacRath air an tachartas seo nuair a labhair e ri mo mhàthair, agus ghabh e iongnadh an t-eagal a bha oirre roimhe. Nuair a chunnaic e a suidheachadh, rinn e lasgan gàire agus thubhairt e anns a’ Ghàidhlig “O Shialag, bheil cuimhne agad idir air Dòmhnall Dhonnachaidh Mhòir?” Nuair a chual i seo, rug i air a làimh ’na dà làimh, agus tharraing i steach e.

Chaidh fàilte is furan a chur air. Mun do dh’fhalbh e, thug e bonn airgid do gach aon den chloinn. Bha e air leth càirdeil agus còir. Is e seo a chiad uair a chunnaic mise e.


6. Air Tòir Luchd-Bratha

Aig an àm shuidhichte thill Dòmhnall gu Alecsandria far an robh an armailt Bhreatannach fagas air bhith ullamh gu ionnsaigh a thoirt air Tìr Israel. Ach mun d’rinneadh seo, thachair nì eile, agus chuireadh Dòmhnall air tòir luchd-bratha.

Mun àm seo, thàinig fios a Lunnainn chun an Ard-cheannard a bha ann an Alecsandria, gun robh iad den bheachd gun robh luchd-brath a’ craobh-sgaoileadh naidheachdan chum ar nàimhdean mu gach nì bha dol air adhart ann an Alecsandria, agus e mion-rannsachadh a dhèanamh gu grad.

Ghairm an t-Ard-cheannard na ceannardan-bhuidhnean cruinn, agus dh’innis e mun fhios a fhuair e, agus dh’òrdaich e, iad rannsachadh a dhèanamh gun dàil chum gun lorgadh iad an uidheam craobh-sgaoilidh-naidheachdan, agus iadsan a bha ga h-oibreachadh.

Anns an àm ud, cha robh na h-uidheaman seo cho grinn na cho gleusda air an dèanamh agus a tha iad an diugh – cho beag agus gun giùlanar iad ann am pòcaid, no ann am màileid. Dh’fheumadh iad aig an àm ud, crann àrd, agus driamlach copair mun cuireadh iad naidheachd asdar fada, agus ged chaidh rannsachadh a dhèanamh, cha d’fhuaras nì, agus chuir na ceannardan-bhuidhnean mion-chunntas air mar a chaidh dhaibh chun an Ard-cheannard.

Gu grad dh’òrdaich an t-Ard-cheannard do na ceannardan-buidhne cruinneachadh a-rithist. Rinn iad seo, agus thubhairt e riu, “Tha mi air an dara fios fhaotainn – gum bheil gu cinnteach luchd-bratha anns an àite seo, agus iad a’ craobh-sgaoileadh naidheachdan mu gach nì a tha sinn a’ dèanamh, oir cha mhòr long a tha fàgail an àite nach eil long-tumaidh nàmhaid a’ tachairt rithe agus ga cur fodha, no ga milleadh.”

Nuair a chuala ceannardan nam buidhnean seo bha iad uile balbh gus an d’èirich an ceannard a bha air a’ bhuidheann anns an robh Dòmhnall MacRath. Thubhairt esan car mar seo, “Ma bheir sibh cead dhomh, tha duine agamsa am chuideachd, agus, ma ghabhas luchd-bratha faotainn gheibh e iad. Nach cuir sinn esan a-mach le buidheann luchd-rannsachaidh?”

Thug na ceannardan eile sùil air a chèile ag ràdh riu fèin. “Beagan

[TD 240]

bòsdail.” Ach, nuair a chual an t-Ard-cheannard a bhriathran, thubhairt e ris, “Dèan mar a thubhairt thu, agus cuir fios thugamsa cho luath ’s a gheibhear an t-uidheam agus an luchd-bratha.”

Cha robh fios aig Dòmhnall MacRath air nì mun ghnothaich gus an deach a ghairm gu grad air beulaibh a’ cheannaird a dh’innis da mun nì, agus a thubhairt ris, “Faodaidh tu ceud saighdear no seòladairean a thoirt leat a rannsachadh an àite gu h-iomlan agus cho luath agus a gheibh thu an t-uidheam agus na daoine, thig agus innis dhòmhsa.” “Nì mi a-rèir bhur n-iarrtas,” thubhairt Dòmhnall, agus dh’fhalbh e.

A-nis chì sinn cho geur-bheachdachaidh agus a bha Dòmhnall. On thàinig e gu Alecsandria, thug e fainear gun robh long bheag aig Greugaich a bha falbh air ais agus air adhart air feadh na h-acarsaid a’ tional bocsaichean falamh no briste, agus mìrean fiodha de gach seòrsa a bha air uachdar na mara, agus, nuair bhitheadh i làn, a’ falbh ga chur air tìr ann an cùil bheag à fianais far an robh na Breatannaich. Bha seo ag amharc neo-lochdach. Ach, seo an nì a thug Dòmhnall an aire da. Gum falbhadh i aig amannan don chùil agus a’ fàgail mìrean fiodha na b’fheàrr na chuid bha i togail — agus i leth-fhalamh. Smuainich e ann fèin, gun robh an obair seo glè neònach, agus, cho luath agus a chuala e mun luchd-bratha, smuainich e gur h-ann anns an long seo bha ’n t-olc. Nuair a fhuair e òrdan rannsachadh on cheannard, thug e leis ceathrar armaichte maille ris, agus bha iad a’ feitheamh ris an luing Ghreugaich anns a’ chùil.

Nuair a thàinig i, chaidh Dòmhnall air bòrd agus rannsaich e i bho cheann gu ceann, ag amharc airson uidheam-craobh-sgaoilidh naidheachdan, ach cha d’fhuair e nì. An sin, choisich e gu deireadh na luinge a’ dol a leum a-mach aisde. Ach, mar is caomh le maraichean a dhèanamh nuair a thèid iad air bòrd long coigreach, thionndaidh e mun cuairt a ghabhail beachd air mar a bha i air a togail, agus air a cumadh.

Anns na beagan mhionaidean a bha e ag amharc oirre, chuala e gairm colmain shuas mu bhun a crann-toisich, far an robh dùn de fhiodh de gach seòrsa, bocsaichean briste agus falamh, agus sgudal eile de na chaidh a thogail anns an acarsaid.

Sgap e an dùn gach rathad, agus na mheadhon fhuair e bocsa grinn agus trì colmain ann. Rug e air a’ bhocsa ’na làimh agus ghlaodh e ris na daoine bha maille ris, iad am bàta chur fo cheannsal, agus gun aon den sgioba leigeadh as gus an tigeadh esan le tuilleadh dhaoine.

Dh’fhalbh e leis a’ bhocsa gu ionad-còmhnaidh ceannard-na-buidhne, agus nuair a dh’fhosgladh am bocsa, bha ann am bann air cas aon de na colmain, litir anns an robh sgrìobhta fiosrachadh mu na h-uile nì a bha na Breatannaich a’ dèanamh, gu h-àraidh mu na longan a bha fàgail na h-acarsaid.

Airson a’ ghnìomh ghleusda seo, cha d’fhuair Dòmhnall MacRath cliù na àrdachadh. Chaidh a’ mhòr-chliù a thoirt don cheannard a chionn gun gun robh daoine cho gleusda agus cho math air an ionnsachadh aige ’na

[TD 241]

bhuidheann. An aon nì a fhuair Dòmhnall, se gun robh e air a chur a-mach air tòir luchd-bratha. Ann an deich mìosan, ghlac e ceathrar a fhuaradh ciontach.


7. ’Na Chaiptean air “H.M.S. Blàth” (<eng>Blossom<gai>) agus na dhèidh sin, air “H.M.S. Alecsandria”

Na dhèidh seo, chuireadh Dòmhnall MacRath ’na Chaiptean air luing-chogaidh bheag dam b’ainm “H.M.S. Blàth” (<eng>Blossom<gai>). B’e ’n obair a chaidh thoirt da, bhith stad agus a’ rannsachadh na h-uile long coigreach a bha tadhal acarsaid Alecsandria, agus gach nì a dh’fhaodadh bhith feumail do ar nàimhdean a thoirt asda. Bha an obair seo co-cheangailte ri Taigh-cuspainn Alecsandria.

An dèidh mu bhliadhna aig an obair seo, chaidh Dòmhnall a chur ’na Chaiptean air “H.M.S. Alecsandria” – long-dhìona an àite sin.

Cha b’e seo an seòrsa obair a thigeadh ri càil Dhòmhnaill. Thuig e glè mhath gun robh na h-oifigich’ bha thairis air ga chumail sìos cho fad ’s a bha ’nan comas, agus gun robh ùghdarras a’ chinn-feachd ’na aghaidh, oir bha iad uile-chinnteach nam faigheadh e gu long-chogaidh mhòr, am beagan ùine gun dèanadh e nì-èigin agus gum biodh e air àrdachadh gu inbhe co-ionnan riusan—na eadhon thairis orra.

Thachaireadh an nì ceudna nan cuirte e air ceann buidhne de shaighdearan-fairge (<eng>marines<gai>), no nan rachadh a chur don arm-thìre.

Ach, bha aon Oifigeach onarach ’nam measg, an Ceannard Cabhlaich R. F. MacCoilltean (<eng>Woods<gai>). Sgrìobh esan litir chum Ard-cheannard na Cabhlaich anns an robh mar seo:–

Tha Dòmhnall MacRath ’na Oifigeach-Rannsaichidh ann an seo dà bhliadhna gu leth. Rè na h-ùine seo, tha mi làn thoilichte le sheirbhis anns gach gnìomh a chuireadh fa chomhair. Tha mi ga mholadh airson àrdachadh, agus an onoir a tha dligheach dha.
R. F. MacCoilltean,
Ceannard-cabhlaich

Sgrìobh e litir eile chum Tighearnan na Cabhlaich, anns an robh mar seo:—

Tha ’n t-Oifigeach-Rannsachaidh Dòmhnall MacRath, chan e mhàin fiosrach mu oibreachadh longan, ach tha e mar an ceudna, anabarrach sgileil ann an glacadh luchd-bratha. Ann am beagan ùine ghlac e ceathrar a fhuaradh ciontach. Rè na h-ùine a tha e ann an seo, chleachd se e fèin gu h-urramach, agus mar Oifigeach comasach. Tha mise ga mholadh duibh airson an onoir agus an t-àrdachadh a bhios sibh deònach a chur air.
R. F. MacCoilltean,
Ceannard-cabhlaich

Ach cha do ghabhadh suim sam bith de na litrichean seo, agus cha d’rinneadh nì buanachdail do Dhòmhnall. Cha robh càirdean aige ’nam

[TD 242]

measg a tharraingeadh sreanganan chun ròpa garbh a dhèanamh dha.

Bha Dòmhnall cho mì-thoilichte aig an obair seo, agus gun deach a shlàinte sìos, agus dh’fhàg e an Chabhlaich-Rìoghail air an deicheamh là de Samhuinn 1919, agus chaidh e do Astràilia, far an deach mòr luach a chur air a ghnìomharan gleusda am fad agus bu bheò e.

Ann sa bhliadhna 1919 phòs Dòmhnall MacRath agus Màiri NicGill Leasdair (<eng>Fletcher<gai>) – a rugadh ann an Sheffield. Bha i ’na banaltrum co-cheangailte ris an arm. Bha i ann am Mudros, san Ghrèig, an Eiphit agus an Tìr Israel. Chaidh a cliùitheachadh le Seanalair Moraidh airson a seirbhis fheumail measg nan saighdearan. Bha i air leth maiseach. Chaochail i ann an 1951.

Rugadh triùir theaghlach dhaibh – dithis mhac agus nighean. Chaidh aon de na mic a mharbhadh ann am Blàr Bhreatainn an dèidh dha bhith ’na oifigeach-adhair cliùiteach maille ri Seòras Beurlaing a’ dìon Mhalta.

Chaochail am mac eile bho chionn beagan bhliadhnachan an dèidh dha bhith ’na ghunnair-adhair anns an arm Astràilianach ann am Borneo.

Tha an nighean ’na h-Ard-bhanaltrum ann an Taigh-eiridinn baile Chaisteal-Nuaidh.

Mu thrì bliadhna air ais, chaochail an neach mu dheireadh de theaghlach Dhonnachaidh MhicRath. B’e seo Murchadh, am bràthair a b’òige aig Caiptean MacRath. B’esan an neach mu dheireadh, anns na ceàrnan seo, de na seòid a bha anns na bàtaichean-adhar (R.F.C.) aig àm a’ chiad Chogaidh Mhòir.

Cha robh Caiptean MacRath fad ann an Astràilia nuair a chaidh a chur ’na Mhaighstir-acarsaid ann am baile Chaisteal-Nuaidh. Mar an ceudna, chaidh a chur ’na Chaiptean air an “Ajax”, bàta teasairgin agus treòrachaidh an àite sin.

Ann an 1927 bha an “Ajax” air fàs sean, agus chuireadh am bàta ùr “Birubi” ’na h-àite. Tha am facal “Birubi” ann an cànain seann luchd-àiteachaidh Astràilia a’ ciallachadh, an grunnan rionnagan ris an abrar “A Chrois-a-Deas”. B’e luchd a’ bhàta ùr seo trì cheud gu leth tunna.

(Ra leantainn)

[TD 247]

BUAIDH AN FHACAIL
le Eillidh Watt

Bha leòn an cridhe cho geur is an deuchainn cho trom is gun dàinig iad bho taobh thall an t-saoghail chun an Eilein Sgiathanaich gus faochadh fhaotainn. Cha be seo a chiad turas dhàsan a bhith bhos oir, nuair do Bhreatann a bhith ’na h-èiginn, thathann esan e fhèin agus an cois sin rinn e seirbhis fad bhliadhnaichean anns an RAAF.

Cha robh e soirbh dhòmhsa a bhith tuigsinn dè ’n ceangal, dè ’n tàladh, a bha san dùthaich dhaibh oir ann an 1851 chaidh an sinnsear fhògarradh as na dachaighean truagha an lùib fòirneirt. Ach bha piuthar mo sheanar, tha sinn am beachd, pòsda aig a sheanair, Aonghas Caimbeul, agus be Aonghas seo a bu sinn-seanair do bhean an duine seo, oir tha a’ chàraid càirdeach da chèile. Chuir iad eòlas ormsa ag agairt càirdeas fad as is iad an dòchas eòlas fhaotainn air dè bu chliù is dè bu dòigh beatha a bh’aig an sinnsear.

Ged rachadh agam air aon naoi ginealaich a shloinneadh cha robh mi den fheadhainn a theireadh, ‘Cumsa dlùth ri cliù do shinnsear’ oir riamh bha mi den bheachd gum bu chòir gun crochadh gach sgadan air earball fhèin. Air chùl sin tha mi ’m beachd gur e dùthaich fhear is nach e idir dùthaich bhan a tha sna h-Eileanan.

Chionns gun robh beagan eòlais agam air eachdraidh Chlann Asgaill, is tha mòran dhi sgrìobhte fo eachdraidh Chlann Leòid, fhreagair mi iomadh ceist. Chuir mi tè no dhà cuideach oir rinn iadsan cladhach domhainn ann an clàran-cuimhne ann an Dun Eideann. Thuirt mi riutha gum be a’ chiad iomradh a chuala mi air Asgaill gun robh e ’na rìgh ann am Baile Ath Cliath is ann an Eilean Manainn; duine àrdanach, uaibhreach, a chaidh a ruagadh as na h-àitean sin ann an 1070. Rinn e air na h-Eileanan an Iar far an robh a luchd dàimh. Fhuair e cuideachadh bhuapa ach ann an 1071 chaidh an teicheadh a chur air a-rithist. Ach be daoine calma bha ann an sliochd Asgaill, daoine nach caomhnadh iad fhèin anns a’ chath agus mar sin thairg Mac Leòid fearann dhaibh nan gealladh iad cul-taic a thoirt dha. Cha b’ann an àiteach a bha ’n ùidh is thog iad Dùn air a’ bhad sin ris an can sinn Rubha an Dùnain fhathast.

Chuir aon rud iongnadh air mo chàirdean as Astràilia: be sin gun robh a leithid de Chlann Asgaill air an adhlac ann an cladh Borline aig Ainneort agus air chùl sin gun robh lic-chuimhne grinn orra. Tha mi ’m beachd gum bheil cladh Ainneort is cladh ann an Càrbost cho sean ri cladh anns an Eilean. Airson na lic-chuimhne? Bhitheadh na Friosalaich a’ tighinn far Tirmòr a thogail creach anns an Eilean is an cois sin bha blàr fuilteach aig an Ath-Leathainn far an deach na Friosalaich a ruagadh is far an do ghiùlain clann Asgaill iad fhèin le leithid a dhuinealas is gun do gheall MacLeòid gun cuireadh e clach-chuimhne aig ceann gach gaisgeach dhiubh

[TD 248]

mar chomharradh air a thaingealachd. Air chùl sin gheall e na fir chogaidh a chòmhdach ann an deisichean cruadhach. Creididh mi gum b’fhasa dha na lic fhaotainn bho na manaich as I na na deisichean. Fhuaireadh iad co-dhiù is tha iad an siud.

Dh’ainmich mo chàirdean na h-urad de Mhic Asgaill a fhuair cliù mar shaighdearan bhon àm sin. Fhreagairinn-sa gun deach, aig deireadh an latha, an cur air sheubhas airson an grèim a dh’itheadh iad nuair nach robh Mac Leòid airson gum bitheadh an còrr aimhreit eadar e fhèin is uachdaranan eile; theagamh gum brosnaicheadh Mac Asgaill iad. Be sin a cheàird.

Fhuair ar cuideach, measg feadhainn eile, cead a bhith a’ tàmh ann an Eilean Isaidh far an do chlaisich is an d’àitich iad talamh làidir. Airson connadh b’eudar dhaibh a bhith dol gu eileanan beaga eile gus mòine a bhuain. Theireadh cuid gum be cion mònadh a chuir as Eilean Isaidh iad; theireadh cuid eile gum bu mhath leis an Dòmhnullach, leis am bu leis an t-Eilean, am fearann a bhith aige dha fhèin. Co-dhiù, b’ eudar dhaibh a bhith ris an allaban a-rithist is chaidh cuid dhiubh rathad Ghaltrigill is chaidh mo shinsear-sa gu Ramasaig far an d’ rugadh m’athair is seanair an fhir-seo a thill air chuairt as Astràilia.

Anns na bhliadhnaichean an dèidh an gaiseadh tighinn anns a’ bhuntàta dh’fhalbh mòran as a’ Ghaidhealtachd is ’nam measg, ann an 1851, dh’fhalbh Aonghas Caimbeul.

Bhithinn fhèin is na Caimbeulaich seo a thill a’ bruidheann mu iomadh cuspair, air facalan Gàidhlig a lean, air ainm a’ bhaile, Ballarat, dam bun ciall, tha sinn am beachd, Baile a rathaid. Be ‘Seanair’ a bh’aigesan air Aonghas Caimbeul a dh’fhàg Ramasaig còrr math is ceud bliadhna air ais.

Ach aon oidhche is an còmhradh air sìoladh is ann a sheinn e gu h-ìosal ciùin, an t-òran tàlaidh.

Ba, ba, mo leanaibh, ba, ba, ba.

Dhùisg cuimhne annam. Chluinninn guth mo sheanmhar is an t-aon duanag aice is i tàladh mo bhràthar a b’òige. Is cinnteach gun do chuir an duanag aona-ghuthach mi fhìn gu cadal cuideach roimhe sin. Ged nach eil dòigh agam air briathran a chur air an ceartuair tha mi ’n dùil gun do thuig mi dè bha’m fear seo airson a lorg.

Cheusnaich mi e is thuirt e gun seasadh esan, is a nis ’na fhaobairneach, air a shàrachadh le cleasachd, eadar glùinean a sheanar a chuireadh a ghàirdeanan mu thimcheall is a chuireadh ’na chadal ann an Astràilia e le duan a chuir e fhèin ’na chadal, is a sheanair roimhe, anns an Eilean. Tha sinn an dòchas gum bi na h-oghaichean aige air an tàladh leis an aon duan. Buaidh an fhacail.

[TD 257]

MEIRLICH DHUN BHEAGAIN
le Iain N. MacLeòid (Alasdair Mòr)

Uair a bha siud bha sgalag aig MacLeòid Dhun Bheagain ris an canadh iad Murchadh Sgiobalta. Air toiseach foghair chaidh e aon là do bhaile a bha air taobh thall a’ mhonaidh a shireadh bhuanaichean, agus air dha fàs gu math sgìth air a shlighe dhachaigh leig e a anail ann an àirigh a bha ri cois an rathaid. Fhuair e an àirigh falamh, fàs, agus maide-tarsaing anns an doras airson gach ainmhidh a chumail a-mach. Bha brathadair brèagha teine a’ gabhail gu cuilmeanach an ceann a’ bhothain shamhraidh, agus rinn Murchadh e fhèin aig an taigh is dùil aige na h-uile mionaid gu fidireadh e faram lùthcheum a leannain a’ tighinn a dh’ionnsaigh an dorais, oir b’i siud àirigh Mòrag, an òigh annsanta ris an d’rinn e cùmhnantan pòsaidh beagan ùine roimhe sin.

An tiota, dh’fhairich e tartar mòr agus monmhar bruidhne faisg air an doras agus on thuig e gu ro-mhaith nach b’i siud Mòrag, dh’fhalbh e agus dh’fhalaich e e fhèin fo thoitean fraoich a bha an ceann shuas na h-àirighe. Is gann a thàrr e air a dhol am falach an uair a thàinig triùir dhaoine mòra, cròdha tapaidh a-steach don àirigh agus bò aca air adhaircean. Thug fear dhiubh buille chumhachdach dhi anns an eanchainn le òrd mòr, agus leag e fuar marbh air an ùrlar i. Cha b’fhada gus an robh i air a feannadh aca, agus gun dàil spàrr iad staoig mhòr dhi ann am poit a fhuair iad aig doras na h-àirighe.

“Tha mi air mo mhealladh gu mòr,” arsa fear dhiubh, “mar eil duine air choreigin a-staigh anns an àirigh seo.” “Nach tu tha gòrach,” arsa fear eile, “chan eil an sin ach neònachas a tha ag èirigh ’na do cheann fhèin.”

Bha Murchadh bochd air chrith le oillt, ach ciod a b’urrainn dha a dhèanamh ach stad a chur air a anail cho math agus a bha ’na chomas, oir bha fios aige na faigheadh na curaidhean ud, air an robh e glè eòlach mar nàbaidhean, grèim air, nach robh ann da ach am bàs. An ceann tiota thuirt fear eile, “Cho cinnteach agus a tha mi beò tha mi a’ faireachdainn àileadh duine a-staigh an seo.” “Eirich mata,” arsa fear eile, “agus rùraich gach cùil agus cial agus thoir d’amharas as co-dhiù.”

Dh’èirich e agus rinn e dìreach air an eallach fraoich, agus dh’fhiach e e, agus cinnteach gu leòr bha Murchadh ’na chrùban an sin gun chomas gluasaid no labhairt le meud an eagail a bha air. “Gu dè a tha thu dèanamh an seo?” ars esan. Dh’innis Murchadh, facal air an fhacal, mar a thachair dha, agus mhionnaich e air gach cumhachd, àrd is ìosal, nach robh lochd air an talamh air aire, agus nach motha dh’innseadh e dad de na chunnaic no chuala e an oidhche ud.

Bha na ceatharnaich greis a’ cur an comhairle ri chèile timcheall air Murchadh, agus mu dheireadh rug iad air agus chuir iad ceangal nan trì chaoil air, agus shlaod iad a-mach e gu cnocan beag ri taobh na h-àirighe

[TD 258]

far an do rùnaich iad a thiodhlacadh beò. An uair a sheall iad uaithe is gan ionnsaigh cha robh aon spaid aca leis an cladhaicheadh iad sloc anns an tilgeadh iad am prìosanach agus mar sin dh’fhalbh dithis dhiubh ’nan ruith chun a’ bhaile a dh’iarraidh spaide, agus dh’fhàgadh Murchadh ceangailte fo aire an treas fir. Bha mòr thruas aig an fhear seo ris a’ phrìosanach bhochd agus mar sin an uair a fhuair an dithis eile greis air falbh thuirt e ri Murchadh, “Fuasglaidh mise thu agus teich le do bheatha. Eighidh mise riutha gun do dh’fhairtlich thu orm agus gun do theich thu.”

Ruith Murchadh agus ma ruith dh’èigh a fhear-faire ris an dithis eile gun do theich e air. Dh’fhalbh an triùir as a dhèidh, troimh bhotaichean is troimh shlocan, ach cha do chuir iad ite as. Chaidh e as an sealladh agus leis an oidhche bhith cho dorcha cha bu lèir dhaibh ciod e an taobh a ghabh e. Ged shàbhail Murchadh o a luchd-tòrachd chaidh e an ribe eile. Bha sionnaich gu leòr anns an eilean aig an àm sin, agus b’àbhaist do na sealgairean a bhith a’ cur lìn làidir ann am badan àraidh airson an glacadh. Chaidh dà làmh Mhurchaidh an sàs an aon de na lìn sin, agus as a sin chan fhaigheadh e.

Bha dùil aig muinntir a’ bhaile gun do thrèig a lùths e air a’ mhòintich an uair nach tàinig e dhachaigh an oidhche roimhe sin, agus mar sin dh’fhalbh na nàbaidhean air gach bealach ga mharbh-iarraidh. Fhuair iad e mu dheireadh agus glas-làmh de lìon shionnach ga chumail an sàs. Choisich e dhachaigh gu h-èigeannach ach chan fhaigheadh duine no bean no eadhon Mòrag fhèin ged bhiodh i an làthair, a-mach fàth a ghearain.

Chuir MacLeòid Dhun Bheagain fios air, agus dh’iarr e air innseadh dha mar thachair dha air a shlighe dhachaigh. “Ma dh’innseas mise dhuibh mo chàradh agus na cunnartan troimhn tàinig mi,” ars esan ri MacLeòid, “cha duine beò mi nas fhaide, oir tha mo luchd-tòrachd anns an aon bhaile rium a’ gabhail còmhnaidh.” “Na biodh eagal sam bith ortsa,” ars an t-uachdaran, “dad sam bith innseadh dhòmhsa. Theid mise eadar thu agus an luchd-tòrachd air dhòigh is nach bi e comasach dhoibh coire sam bith a dhèanamh ort.”

An uair a fhuair Murchadh bochd am barrantas làidir seo o MhacLeòid Dhun Bheagain, dh’aithris e facal air an fhacal mar a thachair dha, agus an dòigh anns an robh laoich a’ bhaile anns an robh e a’ goid chruidh gun fhios a chionn iomadh blianna.

“Mo bheannachd buan agad,” arsa MacLeòid, “cha bhi mise fada a’ cur stad air an obair sin a-nis.”

Dh’òrdaich e gum biodh na h-uile duine de na meirlich sin air an togail agus air an aiseag gu Hiort air an latha mhàireach a chum is gum biodh gach crodh anns an Eilean Sgitheanach sàbhailte o na spògan bradach aca.

Latha no dhà mun do thachair seo, bha fìor dhroch dhuine ann a Hiort a bha a’ rùnachadh gum biodh an t-eilean sin uile fo a cheannsal fhèin, agus a chum an rùn sin a chur an cleachdadh thog e ealain aon là a-measg an t-sluaigh gu faca e soitheach a’ tighinn gu tìr airson gach mac màthar a

[TD 259]

bha air an eilean a ghiùlan air falbh. Dh’iarr e orra cruinneachadh anns an eaglais cho luath is a dhèanadh an casan, airson dìdein, agus cha b’fhada gus an robh gach Hiortach am broinn na h-eaglaise ach aon chailleach bhochd a bha tional fhaochag anns an tràigh nach cuala an caithream a bha dol mun t-soitheach.

An uair a fhuair am fear-fòirneart seo na h-eileanaich cruinn anns an eaglais, ghlas e i, agus chuir e teine rithe, agus loisgeadh gach dùil a bha air an eilean ach e fhèin agus a’ chailleach.

Air don bhàta le meirlich an Eilein Sgitheanaich a thighinn faisg air Hiort chunnaic iad an teine agus an uair a bhuail iad gu tìr thachair orra a’ chailleach bhochd a bha a’ tighinn beò fad thrì làithean air maorach is duileasg.

Chuireadh na meirlich air tìr ann a Hiort, agus tha iad ag ràdh gun robh a sliochd air an eilean fad iomadh latha. Rug sgioba a’ bhàta air an eucoireach a chuir teine ris an eaglais, agus chuir iad air tìr e air sgeir am meadhon a’ chuain far am biodh e air a bhàthadh an uair a thigeadh an lìonadh, agus thug iad a’ chailleach leotha gu tèarainte gu Dun Bheagain.

[Sanas]

[TD 266]

NA SITHICHEAN
leis an Urr. Tormod Dòmhnallach (nach maireann)

Na Bodaich Chrotach

O chionn fada an t-saoghail mhòir, bha dithis bhodach anns an sgìreachd againn ris an abradh iad Calum agus Donnchadh. Mar a chunnaic am freasdal iomchaidh, thachair gun robh croit air gach fear dhiubh.

Bha Calum gu nàdurra ’na dhuine sùnndach, cridheil. Cha bhiodh e uair sam bith den latha a’ toirt làmh air gnìomh no car obrach gun a bhith gabhail port no duanag shùnndach, aigneach, ged nach biodh ga èisdeachd ach na cnoic agus na h-uiseagan.

Bha Donnchadh air an làimh eile, ’na dhuine gruamach, a dh’easbhaidh fonn no sùnnd gach latha den bhliadhna agus gach bliadhna de a bheatha.

Air an latha seo, co-dhiù, bha Calum a’ dol a-mach leis a’ chrodh thun a’ chul-cìnn agus port aighearach ’na bheul mar a b’ àbhaist am feadh ’s a bha e gan saodachadh a-mach taobh a’ Chnoic Phreasaich. A’ dol seachad cliathach a’ chnoic, bha e seinn ris fèin gu binn, togarrach, mar a leanas—

“Di-luain, Di-màirt,
Di-luain, Di-màirt.”

Ann am prioba na sùla, dh’fhosgail an cnoc agus thàinig bodach beag, aoigheil a-mach air an robh falt fada liath agus feusag fhada bhiorach, a’ giùlain claidheamh ’na làimh. “’Se do phort sùnndach, toilichte,” ars esan, “a rinn am feum dhomh an diugh. Innis dhomh dè bu mhath leat mi dhèanamh air do shon agus nì mi sin.” “’Se an aon nì a b’fheàrr leamsa thu dheanamh air mo shon,” fhreagair am fear eile, “gun toireadh thu dhìom a’ chroit seo dem bheil mi cho sgìth bho chionn iomadh bliadhna.”

Le aon stràc den chlaidheamh, sgath an sìthiche dheth a’ chroit agus ghiùlain e leis i a steach don chnoc.

Ach ma bha Calum cridheil roimhe, cha bu chridhealas riamh gu seo e. Chaidh e dhachaigh a cheart cho dìreach ri saighdear agus cho aotrom ’s gur gann a bha cas a’ bualadh air làr aige.

Nuair a mhothaich Donnchadh gun do chaill a nàbaidh a chroit agus a’ chroit fèin cho mòr agus cho daingeann ’s a bha i riamh, is ann a dh’fhàs e na bu chrosda.

Nuair a mheamhraich e mar a chaidh am fortan an car Chalum, is ann a smaoinich e gun rachadh e fèin an ath latha a-mach leis a’ chrodh, seachad air a’ Chnoc Phreasach agus gun gabhadh e luinneag cho math ’s a b’ urrainn dha.

Cho luath ’s a ràinig e an cnoc theann e gu diombach, feargach, air seinn le guth cruaidh, àrd —

“Di-ciadain, Diar-daoin,
Di-ciadain, Diar-daoin!”

Ach ma theann, dh’fhosgail an cnoc agus a-mach thàinig am bodach

[TD 267]

sìthe agus coltas a’ chuthaich air. “Rinn do mhì-ghean agus do ghreann,” ars esan, “mo shìth agus m’ fhois a mhilleadh air an latha an diugh. Tharraing thu doille agus tiugh dhorchadas air m’ inntinn!”

Leis na facail sin, thionndaidh e air a shàil a-staigh don chnoc agus mun canadh tu trì, thill e mach a-rithisd a’ giùlain croit Chalum ’na làimh agus spàrr e gu teann i air muin croit Dhonnchaidh agus bhon a latha sin a-mach, bha Donnchadh truagh air tàillibh a ghruamachd a’ giùlain dà chroit!

Chuala mi dà innse air an sgeul seo. A rèir an iomraidh eile, bha sìthichean a’ Chnoic Phreasaich a’ feuchainn ri port a dheilbh a dhubh fhairtlich orra. Cha deach aca air a dhèanamh ach a’ chiad dà sreath den a’ chiad cheathramh —”

“Di-luain, Di-màirt,
Di-luain, Di-màirt.”

Rinn seann bhean a bha fuireach cuide riutha fàisneachd gun leasaicheadh sianar fhear chrotach à sgìreachdan eile, agus aon fhear crotach às an nàbachd, am port.

’Se bhuil a bh’ann gun deach cuireadh a-mach gu duine crotach ann an Slèite, gu duine crotach anns an t-Srath, gu duine crotach ann an Snìosort, am Bràcadal, an Dùirinish, ’s an Cille Mhoire, tighinn a chuideachadh fleasgach crotach an Taobh Sear, gu crìoch a chur air port an dà sreath, is bha an duais bu mhotha a mhiannaicheadh iad air a ghealltainn dhaibh.

Air oidhche Shamhna, rinn na seachdnar chomhfharpaiseach air a’ Chnoc Phreasach. Chuireadh fàilte chridheil air a’ chòmhlan seo leis na sìthichean a mhìnich dhaibh gum feumadh fear mu seach dhiubh tighinn a-steach don chnoc a chum an sreath mu dheireadh a chur ris a’ cheathramh. Cha robh ainm a’ phuirt gu bhith air innse dhà gus an rachadh e staigh don t-sìth-bhruth.

An sin ghairmeadh air bodach Shlèite. Thubhairt na sìthichean ris — “Leasaich am port a dhuine ’se seo cho fad’ ’s a theid sinne —

“Di-luain, Di-màirt
Di-luain, Di-màirt.”

Fhreagair bodach Shlèite —

“Di-luain, Di-màirt,
Di-luain, Di-màirt,
Di-luain, Di-màirt, Di-ciadain,
Thig Luan is Màrt le sòlas làn,
Thig rath an àigh Di-ciadain!”

Cho luath ’s a chuala na sìthichean leasachadh an t-Slèitich, thàinig aoibh is fiamh a’ ghàire air an gnùis mar a chithear air aghaidh na grèine ag èirigh air latha buidhe Bealltainn. Thog iad àrd iolach an ceann a’ chèile, ag ràdh — “Fòghnaidh siod. Tha sinn uile riaraichte!”

Nuair a sguir a’ bhruidhinn, thàinig rìgh nan sìthichean, bodach feusagach, liath, far an robh an Slèiteach is thug e am buidheachas a leanas

[TD 268]

dha — “Thà e mar fhiachaibh ormsa, buidheachas a thoirt dhuit ann an ainm sìthichean a’ Chnoic Phreasaich. Gheibh thu barrachd is buidheachas. Ainmich do roghainn de dhuaisean an domhain, innis dhomh gu dè a b’ fheàrr leat mi a dhèanamh air do shon, is nithear dhuit e.”

“’Se an nì a b’fheàrr leamsa thu dhèanamh air mo shon,” ars an Slèiteach, “gun toireadh thu dhìom a’ chroit seo a chum bhuam a liuthad leannan air na ghabh mi a riamh gaol!”

Le aon stràc den chlaidheamh, gheàrr an sìthiche dheth a’ chroit a thilg e null do chiste fhiodha a bha fosgailte ann am bràighe an t-seòmair.

Cha dean briathran neach eile innse cho toilichte ’s a bha an Slèiteach. B’ fheàrr leis faotainn cuidhteas a’ chroit na ged a bheirte dha air adhairc a bhò-laoigh a b’fheàrr air clàr an Taobh Sear. Cha do dh’èisd e ris a’ chòrr ach rinn e air Slèite ’na dheann, a’ gearradh shùrdag thar bhotaichean mòintich, lòin is fèithean.

Cha robh an Slèiteach fada air tilleadh, nuair a bha a h-uile caileag anns an dùthaich an tòir air, ach cha be siod a b’ fhasa! Nach tubhairt an seann duine gur miosa na’n uireasbhaidh tuilleadh ’s a chòir!

B’e bodach crotach an t-Srath an ath fhear a ghairmeadh don t-sìthein. Thuirt na sìthichean — “leasaich am port a dhuine, ’se seo cho fad’ ’s a theid sinne —

“Di-luain, Di-màirt,
Di-luain, Di-màirt.”

Labhair fear an t-Srath —

“Di-luain, Di-màirt,
Di-luain, Di-màirt,
Di-luain, Di-màirt, Di-ciadain,
Thig Luan is Màrt le sòlas làn,
Thig rath an àigh Di-ciadain.”

Cho luath ’s a chuala na sìthichean leasachadh an t-Srathaich, thog iadsan an iolach cheudna, ag ràdh — “fòghnaidh siod, tha sinn gu lèir riaraichte, ro mhath, ro mhath!”

Thàinig rìgh nan sìthichean a thuirt — “Tha e mar fhiachaibh ormsa buidheachas a thoirt dhuit ann an ainm sìthichean a’ Chnoic Phreasaich. Gheibh thu barrachd is buidheachas. Ainmich do roghainn de dhuaisean an domhain, innis dhomh gu dè a b’ fheàrr leat mi a dhèanamh air do shon agus bidh e dèanta.”

“’Se an aon nì a b’fheàrr leamsa thu a dhèanamh air mo shon,” ars an Srathach, “gun toireadh thu dhìom a’ chroit seo, a dh’ adhbhraich nach robh mi air mo chumail a’ bheag de ùine anns an arm. Nuair a ghabh mi anns an t-saighdearachd, bha na ceannardan airson mo dhèanamh dìreach. Cheangail iad ri craoibh mi trì uairean a thìde a h-uile latha, fad’ dà mhìos, ach aig deireadh na h-ùine, bha mise cho crom ’s a bha mi riamh!”

Le aon sgoradh de a chlaidheamh sguab an sìthiche deth a’ chroit a

[TD 269]

thilg e bhuaithe don chiste mhòir.

Ma bha an Slèiteach aotrom air a chasan, cha bu mhaille dad an Srathach a’ fàgail a’ Chnoic Phreasaich. Fhuair e na dh’iarr e mu dheireadh thall. Ghabh e anns an arm an ceann seachdain agus cha robh saighdear anns an fheachd cho dìreach ris, na a rinn uiread de mharbhadh ’na latha.

Bha croit fir Shnìosort na bu mhotha na croit aon de chàch. Air dhà bhi ’na dhuine sgoinneil, làidir, bha e greis ’na Ghille Cas Fhliuch aig an uachdaran. Anns an àm a bh’ann, mun do rinneadh rathad, drochaid no saibhear, anns an tìr, cha robh uachdaran fearainn as aonais Gille Cas Fhliuch a bhiodh ga ghiùlain fèin agus aoighean thar gach allt is boglach.

Is iomadh fear anns an robh seachd troighean de àirde is seachd clachan deug de chudthrom a bh’aige ri ghiùlain, ach bha croit a’ Ghille Cas Fhliuch tomadach agus cho socair ri diallaid steud-eich.

Mu dheireadh thall dh’fhàs e searbh, sgìth den obair. Foghainteach ’s gan robh i, cha bu mhisd a’ chroit fois fhaotainn bho bhith a’ giùlain dhaoine an latha ’s a dh’oidhche anns a h-uile seòrsa sìde. Uime sin, bu toileach a ghabh e ris a’ chothrom a thugadh dha gu coinneachadh ri daoine sìthe a’ Chnoic Phreasaich, nach do chùm fada a’ feitheamh e air taobh a-muigh na còmhla.

N’ar a dh’fhàilticheadh e ’nan cuideachd thubhairteadh ris — “leasaich am port a dhuine, ’se seo cho fad’ ’s a theid sinne —

“Di-luain, Di-màirt,
Di-luain, Di-màirt.”

sreathan a leasaich balach Shnìosort mar seo —

“Di-luain, Di màirt,
Di-luain, Di-màirt,
Di-luain, Di-màirt, Di-ciadain,
Thig Luan is Màrt le sòlas làn,
Thig rath an àigh Di-ciadain.”

“Bu tù fèin a b’fhiach èisdeachd riut,” ghlaodh na daoine sìthe le caithreamh, “tha sinne buidheach, toilichte.” A-nall ghabh an rìgh a chuir a chrunnluth air moladh chàich — “Is airidh thu air barrachd is briathran, ainmich do dhuais agus gheibh thu i!”

“Is e nì as motha air am bheil mise a’ cur feum,” thagair Gille Cas Fhliuch, “gum faighinn cuidhteas mo chroit, agus an ath nì, cosnadh as feàrr na bhi giùlain dhaoine thar abhainn, làthaich is fèith.” Le sgobadh clis de a chlaidheamh sgìnn an sìthiche bhuaithe a’ chroit a thilg e null don chiste maille ri càch.

Bu fhlathail, eireachdail am fleasgach Gille Cas Fhliuch n’ar a chaill e a’ chroit agus le bhith cho fada ann an comann uaislean, bha e fèin cho uasal ’na ghiùlain ris an fheadhainn a b’ fheàrr dhiubh. An taobh a-steach de bhliadhna, phòs e tè òg, bheartach, oighre aoin de mhorairean tìr-mòr is chaith iad an saoghal sona, còmhla.

Fhuair fear crotach Bhràcadail an sin fhiadhachadh — “leasaich am


[TD 270]

[Sanas]

[TD 271]

port a dhuine, se seo cho fad’ ’s a thèid sinne —

“Di-luain, Di-màirt,
Di-luain, Di-màirt.”

Rannaich esan gu deiseil —

“Di-luain, Di-màirt,
Di-luain, Di-màirt,
Di-luain, Di-màirt, Di-ciadain,
Thig Luan is Màrt le sòlas slàn,
Thig rath an àigh Di-ciadain.”

“Ciatach, ciatach, ’ille òig,” ghlaodh na daoine sìth, ’se latha math a tha an seo dhuinne!” Chuir an rìgh beadarrach an fhàilte seo air — “Is ro airidh thu air barrachd is buidheachas, innis gu dè a nì sinn air do shon agus bidh e dèanta.”

“’Se an rud as feàrr leam sibh a dhèanamh air mo shon,” thuirt esan, “gum faighinn cuidhteas a’ chroit mhì-thuarmalach seo!” Le grad sgiuthadh den chlaidheamh dh’fhàg an rìgh a’ chroit ag a chasan, a rinn e rithist a thilgeil don chiste fhosgailte.

Le fìor ghuth taingeil chuir gille Bhràcadail a dheagh shoraidh an cèill don rìgh a thuirt a-rithist — “a-màireach, roimh bhristeadh an latha, seasaidh tù air a’ chnoc as àirde os cionn do bhaile. Gabh beachd èignidh air a’ bhad air am buail a’ chiad ghath den ghrèin ag èirigh. Cladhaich an sin, agus gheibh thu an ulaidh seo — colbh suaicheantais a bhuineadh do rìgh Lochlainn a chaidh a mharbhadh san cheart làraich, thoir leat dhachaigh e agus tionndaidhear a h-uile rud ris am buin thu leis ’na òr.”

An ath latha, bha an t-òganach gu moch air an t-sliabh. Gun dragh sam bith, fhuair e mach far an robh an ulaidh am falach.

Cha robh e deich mionaidean a’ cladhach n’ar a nochd an colbh suaicheantais. Le toileachas nach bu bheag, thog e bhon ùir e is dh’fhalbh e leis do allt dlùth dha anns an do rinn e gu faiceallach a ghlanadh.

Mar a thubhairt b’ fhìor, cha robh nì ris an do bhuin e leis a’ cholbh, bho na sgillinnean copair a bha ’na sporan gus an clobha iarainn air leac an teinntean nach do thionndaidh gu grad ’na òr. An taobh a-steach de bhliadhna, b’e fèin agus a theaghlach bu bheartaiche a bha anns an dùthaich.

Thugadh an ath chuireadh do fhear Dhiùirinish — “leasaich am port a dhuine, ’se seo cho fad’ ’s a theid sinne —

“Di-luain, Di-màirt,
Di-luain, Di-màirt.”

Fhreagair esan anns a’ bhad —

“Di-luain, Di-màirt,
Di-luain, Di-màirt,
Di-luain, Di-màirt, Di-ciadain,
Thig Luan as Màrt le sòlas làn,
Thig rath an àigh Di-ciadain.”

[TD 272]

“Barraichte, barraichte,” labhair na sìthichean ris na chuir an rìgh na briathran — “chan ann gu dìomhain dhuit a bhios do thadhal san Chnoc Phreasach. Tha fios agam gu bheil thu math ’nan cois. Nach iomadh uair a chuir thu seachad ag amharc airson seamrag cheithir bhileach nam buadh gun a faotainn. Le mo chuideachadh-sa gheibh thu seamrag cus nas luachmhoire, is i seo an t-seamrag sheachd bhileach. An aon a gheibh ise bidh e ainmeil airson fòghlum is gliocas.

Moch an ath mhadainn, rach a-mach thun na lèana mus teann a’ ghrian air tioramachadh suas na dealt. Seall airson a’ chiad bhad a dh’fhàsas tioram agus an sin chì thu an t-seamrag as annasaiche na na h-uile. Buain i, cuir i stigh eadar duilleagan leabhair, gu sònraichte leabhar bàrdachd, nì a chumas i slàn fad’ do bheatha.

Nuair a bhios dùbh-cheist air a cur ort nach urrainn neach eile fhuasgladh, seall air an t-seamraig agus bidh tu comasach air làn fhreagradh ceart a thoirt seachad a chuireas solas air an dìomhaireachd. Nis, tionndaidh do chùlaibh, seo agad do chroit. Gheàrr an rìgh dheth i le a chlaidheamh cho luath ’s nach do dh’fhairich am fear eile dè ghabh àite. Nach esan a bha toilichte a’ faicinn an rìgh ga tilgeil bhuaithe don chiste.

B’e a thuras dhachaigh turas bu luaithe ’s bu toilichte a ghabh òigear Dhiùirinis a-riamh.

Le seòladh an rìgh dh’ amais e air an t-seamraig fhaotainn agus bhon latha sin a-mach cha robh duine eile riamh mur an robh Solamh ann a fhuair uiread de chliù airson eòlais agus a ghliocais.

Cha robh fear crotach Chille Mhoire càil na bu mhaille ann a dhol thar starsach a’ Chnoic Phreasaich n’ar a ghairmeadh e. B’e an ceòl da chluasan iarratas nan daoine sìth — “leasaich am port a dhuine, se seo cho fad’ ’s a theid sinne —

“Di-luain, Di-màirt,
Di-luain, Di-màirt.”

Chì sinn nach robh eadar-dhealachadh sam bith ’na “leasachadh”-san —

“Di-luain, Di-màirt,
Di-luain, Di-màirt,
Di-luain, Di-màirt, Di-ciadain,
Thig Luan is Màrt le sòlas làn,
Thig rath an àigh Di-ciadain.”

“Fìor ghasda, fìor ghasda,” dh’aithris na h-uile. “Tha sinn ro thoilichte thu a thighinn nar cuideachd agus bheir ar rìgh dhuit am barrachd buidheachais na is urrainn sinne a thoirt seachad.”

Le siod labhair an rìgh gu h-aoibheil ri fear na h-aon sgìre ris — “a charaid, tha sinn gu lèir riaraichte le do ghuth bin a thug an leithid de mhisnich dhuinn san uair seo. Is ro airidh thu air ar buidheachas ach nì thu ar fàgail le ni-èigin nas buannaichdaile dhuit na briathran molaidh, a chumas do chèilidh goirid nar talla gu bràth ’na do chuimhne. Ainmich do thrì iarratasan agus bidh iad air an coilionadh dhut gu cinnteach.”

[TD 273]

“Mas e toil bhur mòrachd,” thagair an aoigh, “an toiseach mo leigeil saor bhon a’ chroit ghrànnda a tha nas grànnda na feadhainn chàich. ’Se an dara nì a tha mi miannachadh, mi bhith ’na mo sgiobair soithich, agus a bhith ’na mo rìgh an dèidh beagan bhliadhnachan a chur seachad aig fairge!”

“Tha t’iarratasan air an dearbh mhionaid air an ceadachadh dhuit,” labhair an rìgh ’s e tarraing a chlaidheamh agus e le luathas dealanaich a’ sgath na croite bharr a dhroma ’s ga caitheamh don chiste.

Bu ghann a dh’aithnich a chàirdean fleasgach Chille Mhoire n’ar a thill e bhon a’ Chnoc Phreasach. Rinn cion na croit am feabhas bu mhotha do a bhodhaig shnasmhor.

An ùine gun a bhith fada, fhuair e air soitheach seòlaidh (cha robh seòrsa eile ann san latha) a bha dol air turas fada cuain thun na h-àird an ear. An dèidh trì bliadhna a chur seachad aig muir fhuair e de eòlas air sgoil-mhara is loingeis na thog an àird gu inbhe sgiobar an t-soithich.

An ceann beagan bhliadhnachan, am feadh ’s a bha iad a’ seòladh troimhnn a’ Chuan Shìochant’ theirig na bha air bòrd de uisge ’s b’èiginn don sgiobair dèanamh air an eilean bu mhotha a b’ fhaisge dhaibh airson luchd bùirn a lìonadh an amaraichean.

Air dol gu tìr, choinnich na ceudan de shluagh an àite le an cinn-feadhna ris an sgiobair ’s ri oifigich ’s a sheòladairean, a chuir an fhàilte bu treibhdhirich orra. Cha bu luaithe a leag na cinn-feadhna an sùilean air maighistear na luinge, na chaidh iad an ceann a’ chèile a sheanchas agus anns na briathran bu chàirdeile rinn iad aithnichte dha troimh eadar-theangadair na bha ’nan rùn, mar a leanas — “Rinneadh fàidheadaireachd le ar daoine glic gun robh àrd cheannard geal a’ dol a thadhal oirnn. Bho chionn ghoirid chaochail ar rìgh agus tha a chathair a-nis falamh. Tha sinn a’ faicinn annad-sa, a cheannard thrèin, duine tha làn airidh air leantail ’na dhreuchd. Tha sinn an tràth seo fèin air do thaghadh mar ar rìgh. Feumaidh tu gabhail ris an tairgse. Cha ghabh sinn diùltadh bhuat oir is e seo toil nan dè do am bheil sinn ag adhradh!”

Cha b’iongnadh ged a ghabhadh an sgiobair de amhluadh na chuir a cheann airson tacain ’n a bhreislich oir dhìochuimhnich e bho chionn fada a threas iarrtas an sìthein a Chnoic Phreasaich. Ach air dha sealltainn thuige is bhuaithe air àilleachd eugsamhail na dùthcha, air adhar gorm gun sgòth gun chèo, ’s an bheatha shona a mhealladh neach an siod ge be air bith ’inbhe, ghabh e gu togarrach an dreuchd urramach a thugadh dhà.

An taobh a-stigh de sheachdain chrùnadh e ’na rìgh. Dh’fhuirich na seòladairean gu lèir ris a’ chrùnadh ’s na cuirmean a lean iad. An dèidh siod sheòl iad dhachaigh agus cha robh rìgh air uachdar an t-saoghail bu toilichte na an Sgìtheanach fad’ a bheatha.

B’e fear crotach Stafainn an aon mu dheireadh a ghairmeadh air beulaibh shìthichean a’ Chnoic Phreasaich. “Leasaich am port a dhuine,” ars iad fèin, “’se seo cho fad’ ’s a theid sinne —

[TD 274]

“Di-luain, Di-màirt,
Di-luain, Di-màirt,”

faclan a fhreagair an comharpaisaiche gu h-airmseach —

“Di-luain, Di-màirt,
Di-luain, Di-màirt,
Di-luain, Di-màirt, Di-ciadain.
Thig Luan is Màrt le sòlas làn,
Thig rath an àigh Di-ciadain.”

’Se rud glè iongantach a bh’ann gun do dh’amais e fèin ’s na bha roimhe air an aon rann a thoirt seachad cho deiseil, ealamh, oidhirp mar an ceudna a bha air a coinneachadh le gàir aoibhneach nan daoine sìth a chuir an ceann a’ chèile fàilte nach bu ghann air fleasgach na h-aon sgìre riutha.

Bha an rìgh san aon ghean math ri chuid ìochdaran. “Thug thu” ars e fèin, “an latha seo gu coimhlionta gu ceann. ’Se miann nan uile do dhuaiseachadh agus chan fhaod do dhuais a bhith nas lugha na fhuair an fheadhainn eile. Leig fhaicinn t’iarrtas, nì no nithean gu fìrinneach a nithear dhuit.”

Mar a dh’fhaodadh dùil a bhith againn, be a’ chiad thagradh faotainn cuidhteas croit a dhòrainn a sgud an rìgh dheth. Bha ise cuideachd air a tilgeil don chiste maille ri càch.

“’Se an dàrna rud bu mhath leam, mo rìgh, gu faicinn an àite as bòidhche air thalamh.” “Tha sin, mar an ceudna, furasda dhomh a thoirt gu buil,” dh’aontaich a mhòrachd. “Airson an ionaid a tha thu sireadh, feumaidh tu dol gu muir n’ar a gheibh thu cothrom air a h-uile ceàrn tha fo na neòil fhaicinn!”

An dèidh don òganach fhìor bhuidheachas fhàgail aig rìgh nan sìthichean cha do chosg e cus tìde ann a bhith faotainn bàta a bha gu cuairt a chur air an t-saoghal.

Ann an àireamh bhliadhnachan, chaidh am maraiche troimh na h-uile cuan is chunnaic e iomadh tìr a thaitinn ris.

Mu dheireadh thall, air do throm iargain dùsgadh ’na inntinn gu tilleadh dhachaigh, chuir fleasgach an Taobh Sear roimhe siod a dhèanamh anns an ath long a sheòladh do Ghlaschu, nì a thachair anns an Og Mhìos shamhraidh.

Air dhà Port Rìgheadh a ruigheachd dh’fheumadh e na ceithir mìle deug a choiseachd gu Stafainn oir fathast cha robh rathad mòr air a dhèanamh troimh an mhonadh eadar an dà ionad no airson iomadh linn ’na dhèidh.

Bha an sìde a b’ eireachdail ann, gun bruaillean air adhar soilleir, grianach. Mar a bha e ag imeachd air an t-seann fhrith-rathad troimh an Tac Mhòr, bha an iarmailt beò le ceòl uiseagan, smeòraichean, loin-duibh is cuthagan ri an ceòlraidh fèin ann am preasan nan creag. Bu ghorm gach lagan, coire is gleannan fàsaich a chuireadh mì-shnuadh air dath na neamhnaid <eng>emerald<gai>.

De gach dùthaich eile a chunnaic e, chan fhac e uiread de uillt bhòidheach de fhìor-uisg fallain, boillsgeant mar chriostal, a’ taomadh a-nuas le an crònan le bruthaichean maiseach Sgorrabreac is bruachan an uisge còmhdaichte an

[TD 275]

siod ’s an seo le tomanan seilich agus shòbhragan. Bha a’ chruinne uile mar gum biodh, làn sòlais, is anam a’ choisiche ga òl a-steach le aoibhneas.

Càit am fac e an leithid de bheanntan cumadail, ’nan sreith fhada, cas, anns an àird’ an iar, no idir sealladh cho annasach ri seann Bhodach an Stòir ’s a cheann ’s a ghuaillean ’s a chom mar gun robh iad air an snaidheadh a-mach às a’ charraig agus e car coltach ri buachaille a bhiodh a’leigeil dheth a sgìos, le a bhreacan uaine mu ghuaillean, gu h-ìosal fo bhonn na creige mòire ’s ri aodann grèine.

Air an taobh an ear bha an Cuan Sgì, ciùin, balbh gun uiread is bristeadh tuinne ri fhaicinn ach coileach-an-teas a’ cuir lannair air aghaidh; creagan àrd, uaimhreach os cionn na tràigh, iomadh rubha caol a’ sìneadh a-mach bhon chladach air a’ chòrsa seo is thall mu choinneamh, an siorramachd Rois, bàghan fasgach len dubh sgeirean carrach is corra eilean mar Rònaigh Eilean Tighe is Ra’arsa a’ cur tuilleadh snuaidh air an lear.

“An e seo,” thubhairt an t-eileanach ris fèin, “am fonn a bha mi cho deiseil gu fhàgail an tòir air sàr obair nàduir? Mu dheireadh thall tha mi a’ dian amharc air an àite as bòidhche a th’air thalamh. Tha mo chasan, saoilidh mi, ag imeachd air ionadan nèamhaidh. Mu mo cheithir thimcheall tha àilleachd tìr mo bhreith is m’àraich, do nach faighear coimeas. Nach b’iongantach gun robh agam ri cuairt a chuir air dùthchannan an t-saoghail mun do mhothaich mi dha!”

Cha b’e crotaiche Stafainn an aon fhear anns an sgìre aig an robh miann dol an eisimeil sìthichean a’ Chnoic Phreasaich. Bha nàbaidh aige, duine brangach, greannach air an robh an aon mheudachd croite.

Ged a rinn na daoine sìth fiadhachadh coibhneil a chur thuige gu tighinn thuca, cha deach e ’nan còir. Gidheadh, air an làimh eile, ghabh e farmad ri choimhearsnach a chaill a chroit.

An ath oidhche Shamhna, chuir am fear gruamach roimhe gun ruigeadh e an Cnoc Preasach, gun gabhadh e a dhuan gun fhios nach tigeadh cobhair thuige-san mar a fhuair càch, rud a rinn.

Ach mo thruaighe, cha deach aige air a dhroch nàdur a cheannsachadh eadhon an geàrr aiteal a sheas e aig an t-sìthein. Ghlaodh e gu cruaidh, eangarra —

“Di-luain, Di-màirt,
Di-ciadain, Diar-daoin,
Di-h-aoine, Di-sathurna!”

Chaidh an talamh air chrith mar gum biodh crith-thalmhainn ann. Dh’fhosgail an Cnoc Preasach, ’s a-mach leum am bodach colgarra. Bha bàrr a shròine air dol air faobhar le corraich agus falt a chinn ’na sheasamh cho dìreach ri gathan air druim tuirc. A’ seasamh air beulaibh an duine eile thubhairt e —

“A bhodaich leibidich na bochdainn,
A mhill am port oirnne,
Cuiridh mise ort piseach croite

[TD 276]

Bhios uiread ri cruach eòrna!”

Thill an sìthiche air ais don Chnoc agus mun robh ùine air sùil a phriobadh, bha e mach a-rithisd le ultach clèibh de na seachd croitean a stac e, tè air muin tè, air uachdar croit an fhir chrosda.

Leis a’ mheudachd a bh’anns a’ chroit a bha nis a sheachdamh uiread ’s a bha i roimhe, abair gun d’ rinneadh bodachan annasach dheth!

A’ tilleadh gu baile, cò a chunnaic e a’ dèanamh dìreach air ach a’ bhean ’s i a’ dol dhachaigh le cliabh mòine air a muin? Cha do dh’aithnich i gearradh dheth, nì nach robh ’na iongnadh. An dùil gum b’e an Sàtan a bh’air a tòir, thilg i dhith an eallach is thug i mach gu bras ’na ruith gus an deach i bhàrr na h-aobrann a’ leum nan cnoc.

Cha leigeadh àirde na croite leis a’ bhodach thubaisteach a dhol a-steach air doras a thaighe ach air a mhàgan agus riamh tuilleadh, do brìgh ’s gun robh e giùlain nan ochd croitean, dh’fheumadh triùir thàillearan dol an ceann deise aodaich a dhèanamh dha!

Tha an Cnoc Preasach an taobh thall de Ghleannan Bhaltois, faisg air baile Gharois. Thig an là anns am bi gu leòr de chuairtearan a’ dol a-mach thuige a choimhead sìthein anns an do thachair an leithid de bheartan mìorbhuileach bho shean.

Do bhrìgh ’s nach eil an sìthean ach mu astar mìle bho phrìomh rathad Bhaltois, cha bhi neach gun luach a shaothrach ann a bhith ga ruigheachd, gu seachd sònraichte ma tha croit air! Ach facal beag ’na chluais, biodh e ’na shàr fhaicill gun gabh e an duan cheart!


Mar a dh’èirich na Sithichean

Bha na fìor sheann bhodaich a bha anns a’ bhaile againn a’ creidsinn anns na daoine sìth cho diongmhalta ’s a bha iad a’ creidsinn ann an aon duine bha beò ’nan latha fèin. Airson dearbhadh a chur air a’ chùis, theireadh iadsan — “tha leannan sìth air ainmeachadh anns a’ Bhìobull agus is e seann fhoirbheach còir, a chunnaic an seo mu dheireadh iad.

“Ma tha thu airson faighinn a-mach ciamar a thàinig iad thun an t-saoghail seo, b’e nèamh ’s cha b’e talamh an ciad dachaigh, mar a b’e ciad dachaigh Lucifer, ris an goirear a nis Sàtan. Air tùs, bha cathair àrd aig Lucifer ri taobh cathrach Dhè fèin. Bha cumhachd mhòr air a thoirt dhà, b’esan cuideachd an aon bu bhriagha de na h-ainglean ’s nan spioradan cruthaichte gu lèir, nì a lìon e le uabhar is pròis.

“Latha bh’ann, dh’fhàg Dia a chathair airson tacan beag. Nuair a thìll e fhuair a Sàtan ’na shuidhe innte, nì a lìon an Uile Chumhachdach le feirg an aghaidh àrdan an droch fhear ’s gun do shìn e mach a làmh thairis air is air an ionad de nèamh a bhuineadh do a luchd leanmhainn agus ruaig e mach Lucifer do ionadan ìochdrach Iutharn. Bha an dearbh aingeal cho maiseach ’s gur e a b’ ainm dha Reult na Maidne, mar sin thòisich feachdan lìonmhor nèimh air a leantainn, gus fa-dheòidh n’ar a thug Dia fa-near gum biodh nèamh an cunnart a bhith falamh, ghrad a dh’àithn’ e na h-uinneagan

[TD 277]

’s na dorsan a bhith gu lèir air an dùnadh ag ràdh “fuiricheadh an fheadhainn a tha fathast an seo far am bheil iad agus fanadh an àireamh a dh’fhalbh, air an talamh agus anns na h-iarmailtean eadar nèamh is talamh! Na spioradan sin nach do pheacaich nas motha na bhith leantainn Lucifer do bhrìgh ’s gun do mheall a mhaise iad, chan eil mi gan cur-san idir do Ifrinn maille ris.” “Is iad seo cuid de na spioradan ceudna ris an abair sinn an diugh na sìthichean.”

Bha aon aingeal ann nach do mheasadh math gu leòr airson fuireach air nèamh, no dona gu leòr airson dol a dh’Ifrinn. Chuireadh esan do Innis Gall a theagasg an t-sàr chiùil ’ s nan òrain bhrèagha don t-sluagh sin, ceòl is òrain a tha an diugh agus fada roimh an diugh, cho fìor mheasail aig sluagh eile an t-saoghail.

B’e an t-Urramach Raibeart Kirk a bha beò anns an t-siathamh linn deug aon de phrìomh sgoilearan Gàidhlig is Greugais an ama sin ann an Alba. Anns a’ bhliadhna sia ceud deug is ceithir fichead ’s a ceithir, n’ar a bhà e ’na mhinistear an Obarphuill, dh’eadar-theangaich e a’ chiad leabhar Salm Gàidhlig bhon chànain Ghreugais.

A bhàrr air siod uile chuir Kirk ùidh ann a bhith cruinneachadh sgeulachdan mu na daoine sìth a chaidh ri tìde a chlò-bhualadh le Bhalter Scott ann an leabhar taitneach fo’n ainm — “Cò-fhlaitheachd nan Sìthichean agus Spioradan Den Aon Ghnèith Riutha.”

A-rèir beul-àithris cha d’fhuair Kirk bàs mar dhaoine eile. Leis cho measail ’s a bha e air na sìthichean bhòidich iad nach faigheadh e bàs le seann aois ’s nach cnàmhadh a bhodhaig ann an ùir fhuar, thùngaidh uaghach. ’Nan spèis dhà thug iad a-steach e beò, slàn maille riutha fèin, don t-sìthein a chithear fathast ri taobh baile Obarphuill an siorramachd Pheairt, gu bhith ann an seilbh air uile bhuadhan òige, is sòlasan an t-sìth-bhruth fad tìm is bithbhuantachd.

Their cuid — “carson nach eil na daoine sìth ri am faicinn an diugh?” Tha gnèith de amharas agam gur e is adhbhar dha sin gun do chuireadh stad air dèanamh an uisge-bheatha gu falachaidh air feadh nan gleann ’s nan eileanan! Tha sìthichean nan Innsean glè thitheach air an deoch làidir a tha iad fèin ri ghrùdaireachd ach do bhrìgh ’s nach d’fhuair na sìthichean againn-ne sgil air dèanamh na dibhe sin, bha iad riamh an eisimeil cùl-mhùtairean falachaidh nam bothagan ’s nan uamhachan!

Ma bha an leithid de chreutairean ann ris na daoine sìth agus cò is urrainn a dhearbhadh nach robh, faodaidh sinn a ràdh mun dèidh mar a thubhairt am port — “Is fada bho dh’fhalbh iad.” Feumaidh gu bheil iad fathast a’ feuchainn ris an ròpa gaineimh a shnìomh air neo gun do chuir teachd nam maighistearan-sgoile Gallda agus fuaim na Beurla air feadh nan gleann sgeun na dunach orra!

Cha aithne dhomh-sa co-dhiù gum facas iad an cùil no an cèal den Ghàidhealtachd bhon a’ bhliadhna anns an tàinig an dubhadh anns a’ bhuntàta. Bitheadh sin mar a bhiodh e, is iomadh guth a chuala sinn mun deidhinn bhon fheadhainn a dh’fhalbh.

[TD 280]

SINNE NA FIR A-NIS
le Eilidh Watt

Cha robh Rob riamh ro obann le bhial is, mar sin, ged bha an smuaint ag èalaidh a-staigh ’na inntinn airson greis, gus a-nochd cha do ghabh e rithe: be’n smuaint gun robh aois a’ toirt a tiodhlacan fhèin.

Bha smuaint eile ’na inntinn ach bha ise cho coimheach, cho mì-nàdurra, is gun glasadh e mach i, co-dhiù airson greis.

An ceartuair dh’aidich e ris fhèin gu sona nach de ghnothach-san e ged dh’èireadh gaoth a rùsgadh taighean, ged bhitheadh confhath na fairge air na sgeirean biorach; is na bu tinne, ged bhitheadh an geata a’ dìosgail, ged bhitheadh a theine air dhìth connaidh airson greiseig, bha feadhainn ann a sheasadh eadar e fhèin is dragh sam bith. Shlìob e gàirdeanan an t-sèidhir le làimh, làmh a bha air spraidheadh le obair chruaidh is annastachd. Bha latha na strì air a chùlaibh.

An ceartuair bha seann Rob is Robaidh, an t-ogha, ’nan suidhe, na cùirteanan air an tarraing gus solas fann an fheasgair a dhùnadh a-mach. Ged nach robh ann fhathast ach toiseach foghair bha feum air teine oir cha dùnadh na ballaichean tiugha, na h-uinneagan beaga, gaoth a dh’èireadh le oiteig obann, bhorb. Cha do chuir grùnsgal gaoithe bacadh air a’ chur-seachad-tìde a bh’aca, is iad ag amharc air telebhisean. Bha Robaidh co-dhiù ag amharc gu dian is a sheanair, le sùil an dràsda is a-rithist air an lòsan bhig, a’ leantainn mar bha dol leis na laoich, ag amharc air aodann an ogha a bha dealbh rath neo ruagadh. Thigeadh rudhadh ’na ghruaidh is lasair ’na shùil; neo tharraingeadh e na bilean boga ri chèile ’nan loine dhìreach, theann, is phreasadh e a mhala mhìn gus an d’fhuair na laoich buaidh air euceartan. Daonnan anns an t-saoghal taobh thall an lòsain gheibheadh ceartas buaidh air euceartas. Bhon lòsan shiubhaileadh smuaintean Rob gu badan air nach b’àill leis a bhith a’ beachdachadh is dhìochuimhnicheadh e iad le bhith ag amharc air aodann taitneach, blàths teine, taic sèidhir-an-dà-làimh.

Dh’fhosgail is dhùin an doras is bha Mairearad, a sgiort donn clòimhe, dìreach fo’n ghlùin, le a h-anorac ghorm le churrac dhearg fhathast a’ gluasad le h-astar, nuair a sheas i meadhoin an urlair, còmhla riutha.

“Cuir dheth e. Cuir an rud sin dheth,” ars ise.

Cha do ghluais aon seach aon diubh.

Thug Robaidh sùil air a sheanair ach bha sùil a’ bhodaich air a bhean, air an fhalt dhubh air a shliobadh ri claigeann, an t-aodann rag, geal.

“Dheth e,” ars esan gu goirid ris an ogha is mar sin b’ann ann an taigh sàmhach a dh’innis Mairearad a sgeul.

“’Se Coinneach Crùbach a mhothaich dhaibh. Bha e shìos aig an t-seann taigh a’ gabhail smoc, a’ coimhead gu muir. Iain againn fhìn is Ruaraidh na Garaids is Niall an t-Siogadaich, ann am bàta Ruaraidh. Bha iad air fathann

[TD 281]

fhaotainn gun robh rionnach sa’ loch. Dìreach an taobh seo de na Sgeirean Biorach. An dara mionaid bha iad an siud is an ath shùil a thug e bha ’m bàta gun duine is i siubhal leis an t-sruth. Rinn Coinneach air taigh Ceit Mhòir. Chuir ise Ceiteag sìos chun an Stòr. Chan eil fòn aice.”

Thàinig crìoch air an aithris is mhothaich Mairearad mar bha aodann a cèile air sùghadh, na cnàmhan geal fo chraiceann glas-neulach. Ach cha robh dòigh aice air a dhìon bhon bhuille is cha do thog Rob fhèin a ghuth nuair a chuir a’ cheist, “Dè ’n ùine bho sin?”

“Uair a thìde gu pailt. Chan eil Coinneach bochd ach mall ’na cheum tuilleadh.”

“Is tha a’ mhuir fuar,” ars esan mar gun robh e ga cur ’na h-aire gun dòchas àrach.

“Ach fir òga, fir òga làidir,” chuir ise ’na aghaidh, ise nach toireadh gèill gus an tilgeadh a’ mhuir fhuar seo corp as a bial.

“Cha be fear mara a bha ann an Ruaraidh riamh,” arsa Rob a’ cromadh airson a’ bhata a bha air tuiteam. Cha robh e a’ dìteadh Ruaraidh ach a’ gabhail a-staigh gun robh cuid ann a bha mar siud, nach tuigeadh aimsir, nach tuigeadh muir.

Bha seann Rob crom nuair a sheas an t-ogha is a bhruidhinn e mar gum be fear a chìte air chùl an lòsain ghlainne a bh’ann, “Sinne na fir a-nis.” A cheann an togail is e feitheamh air òrdan, choimhid e air a sheanair airson breith mar gum be co-impirean a bh’annta.

Be Mairearad a fhreagair. “Cuir ort aodach. Brògan dìon, làidir. Feumar a h-uile iongag fhasgaidh. Gheibh mi fhìn solais.”

Nuair a thill iad bha Mairearad gam feitheamh le solas an t-aon daibh.

“Chaidh càch gu Bun-an-Oibe,” ars ise a’ feitheamh stiùradh bho cheannard an taighe.

“Glè mhath,” ars esan, “ach feumar cuimhne air mar tha ’n sruth a’ ruith. Ni sinne air a’ Chladach Fhuar.”

Cha robh Robaidh airson a bhith ’na throtan is e nis mòr is mheudaich e a cheum gu duineil as dèidh an dithis shàmhach aig nach robh aire air ciamar a choisicheadh iad fads a ruigeadh iad an cladach gun dàil.

Bha a’ mhuir mheallta ciùin, is i glas mar feòdar. Bha rubhaichean dubha a’ ruith gu sàl le mol eadorra is torran brùchd a bha dorcha, sleamhainn, an ceartuair ach maiseach le iomadh dath, buidhe is dearg is uaine, ann an solas na grèine. Sheas iad, Rob a’ tomhas na h-obrach is iadsan a’ feitheamh a chead. B’ann do cho-impireach a thug e an t-òrdan: “Gabhaidh mis ’m bad seo; thusa thall aig na torran ud; do sheanmhair thall bhuat.”

Be sheanmhair a mhìnich dha. “Feumar a h-uile òirleach, a h-uile tòrr a rannsachadh. Chan ann, chan ann mar sin le bus bròige ach le làimh is sùil is eile.”

“Dè airson a tha sinn a’ coimhead?” dh’fhaighnich am balach.

Bha Rob a’ cromadh air uilt raga is be Mairearad a thuirt, “A, m’eudail,

[TD 282]

tha sinn a’ gabhail ri nì sam bith a thilgeas bial na mara thugainn. Ach thoir thus’ an aire ort fhèin. Chan eil cunnart ann fads a bheir thu ’n aire. Bithidh mise thall an siud.”

Be Rob a thàinig air a’ chorp. Gun ghuth chaidh e air a ghlùinean ag obrachadh le seann mheòrainn, fuara, is e ri snuadh a mhic a chur air an aodann bhriste, aodann den robh a’ mhuir air taois a dhèanamh ris na clachan dubha, deàrrsach. Nuair nach tigeadh aige air a’ chòrr thug e a cheap fhèin far a chinn a falach an aodainn mun do dh’èigh e ri Robaidh.

Bha’n seann duine fhathast air a ghlùinean ri taobh a’ chuirp, a làmhan air a shliasaidean is gliocas na h-aoise ga chaomhnadh airson nì bha fhathast gun thighinn, nuair a thàinig an t-ogha.

“Robaidh,” ars esan gu socair, “seo corp t’athar. Rach far am bheil do sheanmhair.

Bha fios aig seann Rob gun robh a sgòrnan air teannachadh cho mòr le cràdh bròin is gun tacadh aon èigh e is cha duirt e ’n còrr.

Fads a bha e a’ dèanamh air a sheanmhair bheachdaich Robaidh air facalan a sheanar. Beagan ùine air ais chleachd a sheanair car na h-aon bhriathran nuair a thuirt e gu sùnndach, “Seo caman iomain d’athar. Dòcha gum bi thu fhèin math air a chùl nuair a tha thu nas motha.”

Bha a ghuth làn moit is làimhsich e an caman le tlachd a’ cuimhneachadh air a’ cheatharnach ag iolach is e ’na ruith gu sùnndach, sùrdail. Nuair a chuir a sheanair an caman a thaobh thuig Robaidh gun robh a sheanair a’ coimhead air mar nì a chuir e air chùl le dheòin. Ach cha do chuir a mhac bhuaithe an corp seo, ach spìon an fhairge bhuaidhe e, is bha bial an làin a-nis a’ tàladh casan gun lùths.

Bha Mairearad ri thaobh gun feitheamh ris an ogha is dh’fheith i gu balbh gus an duirt an seann duine, “Robaidh, thoir brath don fheadhainn aig Bun-an-Oibe. Faodaidh gum bheil Ruaraidh is Niall an taobh seo cuideach.”

Theich Robaidh air falbh agus an uairsin thuirt Mairearad gu ciùin, “Cuir ort do cheap, a Rob, mum faigh thu fuachd.”

Air cho tapaidh is gun robh i spìon tuar a mic osna ghoirt bhuaipe mun deach i air a glùinean gun fhaireachadh air flichead feamnach, is an do chuir i a carabhat fhèin air an aodann, ga fhalach. Airson mionaidean dh’fhan an dithis air an glùinean, na làmhan air a’ chorp, bròn gan deanamh balbh ged bha iad a’ cur bheannachdan leis an fhear a dh’fhàg a chorp.

Theich Robaidh bhon uabhas a bh’air chùl, gun smuaint aige ach gun robh feum air cabhaig. Cha do chuir sgriach eòin no dùrdan mara bacadh air gus an do shleamhnaich a chas air tòrr brùchd, tora ghluais, a rinn acain, a ghreimich air chois air.

Cha b’ann ga dheòin a rinn Robaidh an sgriach ach bho iomall a sgamhain thàinig èigh gheur, mhì-nàdurra. Chual iad an sgriach aig Bun-an-Oibe is dh’èirich colg mu chùl nan amhach mar gun robh oiteag fhuar air an tadhal. Thàinig an ath sgriach thuca ach i goirid, mùchte. Ged nach robh fios aca

[TD 283]

air bha Robaidh air e fhèin a chur fo cheannsal is cha dàinig lid tuilleadh bhuaidhe is e a’ sabaid ri corra-shùghaidh a bha gu sàmhach, gu neo-thruacanta, a’ deoghal sìos a-rtihist an fhir a fhuair teicheadh. Bha na bilean boga aig Robaidh ’nan loine chruaidh, dhìreach, is e dèanamh spàirn gus nach falbhadh an duine seo far an tòrr cugallach, neo-sheasamhach. Cha dug an duine fhèin cuideachadh sam bith dha, mar gun robh e coma co-dhiù. Ach cha robh Robaidh coma. Nuair a chaidh an t-aodach fliuch, sleamhain, a tharraing as a ghrèim leis a’ chorra-shùghaidh shìn e e fhèin air an fheamainn gus an d’fhuair e grèim air bad aodaich a chùm ris na fiacalan làidir a bh’air chùl nam bilean boga. Bha làmh tarsainn mu amhaich a’ greimeachadh air iall-guaillinn na h-obharal aig Ruaraidh, is bha làmh toinnte ’na fhalt. Cha robh smuaint ’na cheann ach nach toireadh muir as a ghrèim an duine neònach seo a mhionnaicheadh e rithist a rinn gàire ’na chluais is gun chuis gàire aig a h-aoin. Bha àm eile nuair a bha e ’m beachd gun d’rinn an duine guidhe is grìos is chuimhnich e gun duirt a sheanmhair uair nach robh Ruaraidh a’ dubhadh doras eaglais. Ach aon uair is gun d’fhuair Robaidh a ghrèim cha robh e anshocair idir, is ann a bha e a’ fàs cadalach is monmhar mara ga thàladh.

B’ann mar seo a thog solais an tractair leis an dàinig iad as Bun-an-Oibe iad. Cha be an tractair aig an robh luchd eile, dithis bheò is aonan marbh, a ghiùlain Robaidh dhachaigh. Thuirt Iain-na-Mòintich, le moit gun cheilg ’na ghuth, “Nach bu tu fhèin, ’ille, siad nan seòid. Is tu b’fhiach do bheathachadh.”

Le sin thog e gu h-aotrom air a dhruim e is bha crònan òrain aige gus an do liùbhraig e e da sheanmhair. Siud an oidhche a ghabh Robaidh a-staigh gum be creutarain neònach a bh’anns na h-inbhich.

Bha a’ ghrìosach fhathast teth, dearg, is fàileadh brànndaidh a’ tighinn gu fann bhon mhuga fhalamh a bha air leac an teine, Robaidh gu blàth ann am peitean clòimhe le sheanair, plaid thiugh mu chom is mu chasan, nuair a thill seann Rob. Bha’m balach ’na leth shìneadh, ’na chadal, a cheann air broilleach a sheanmhair, a gàirdeanan gu h-aotrom mu thimcheall. Cha do ghluais is cha do dhùisg esan is chrom a sheanair a’ toirt sùil fhada air mun do shuidh e air sèidhir ard, cruaidh.

Ged nahc robh adhbhar air guth ìosal b’ann an guthan ìosal a bhruidhinn iad. Bha Mairearad a cheana air dealbh dhi fhèin mar bhitheadh a chlosach ghasda gu sàmhach na laighe ann an eaglais shàmhach gus an tigeadh an sluagh cruinn gus beannachd a chur air a shiubhal. Ach cha b’ann air closaich mhillte a bha a h-inntinn a’ ruith ach air sùnnd is cridhealas a mic nach bitheadh a-nis ’na thaic dhi ’na seann aois. Bha a sùilean riamh air a’ cheann a bha a’ clumhadh ri broilleach.

Nuair a thug i sùil air Rob cha do chuir i briathran air a smuaint; dh’fhoghainn gun robh a cridhe air fhàsgadh as ùr nuair a mhothaich gun robh e, ar leatha, air sùghadh is air cromadh. Bha sùilean a-rithist air an ogha.

[TD 284]

Nuair nach robh an còrr ri ràdh bha Rob e fhèin ’na thosd, a’ beachdachadh air mar threabh ùine claisean ann an leth-cheann tana na mnà mar a phreas is a thanaich craiceann ball-na-sùla. Shàth an smuaint, nach robh gu seo ach ag èalaidh ri oir inntinn, dìreach a-staigh ’na chridhe: be Mairearad a bu chòmhnaidh dhàsan a-nis. Leis an smuaint thàinig sùgradh air a chuir an fhuil a’ bocail air fheadh gus an tug i a’ chlaisneachd bho chluasan, a fhradharc bho shùilean, a lùths bho theangaidh; ach dh’ùraich a chridhe le aoibhneas, aoibhneas a chuir gnè de nàire air.

Ann an ùine bhig thuirt e gu socair, “Am bi thu a’ cur a’ bhalachain a laighe a-nis?”

Gun a sùil a thogail thuirt ise, “Tha mi’n dùil nach bu mhath dha dùsgadh is e leis fhèin an dràsda.”

Dh’aontaich a reusan rithe ach aig an aon àm bha iarratas fhèin cho geur gun caidileadh is gun dùisgeadh e fhèin ann an gàirdeanan Mairearaid mun cuireadh e aghaidh air là eile, is nach robh facal aige a fhreagarradh e. Dh’èirich e gu chasan is chrom e a’ cur corrag gu h-aotrom air an fhalt a bha a’ tiormachadh ’na dhualan. “Sinne na fir a-nis,” thuirt e, ach gun aoir.

Nuair a bha e aig an doras choimhid Mairearad air is ghabh a sùil a-staigh a’ chratach a bha air cromadh is chuimhnich i gun robh àm eile air a bhith aig Rob; ach cha be an t-àm sin a ghluais i ach a’ chratach chrom. Gun a dhùsgadh thog i am balach gu socair is leig i ’na shìneadh e. “Sinne na fir a-nis,” ars ise a’ càradh aodach blàth air. Cha robh faobhar na fanaid air a guth a bha làn tuigse is caoimhnealachd. An ceartuair bha feum aig Rob air còmhnadh.

Nuair a chaidh i suas far an robh Rob cha d’rinn i lethsgeul no soillseachadh; cha robh feum ach air an ospaig bhig thaingeil a thàinig bho Rob is e gu clumhar.

[Sanas]

[TD 291]

TILL GU DEAS A CHALUIM
le Pòl Mac a’ Bhreatannaich

“Saoil am bi am bàta anmoch a-nochd,” thuirt Calum, nas motha ris fhèin na ri Sìneag a bha trang a’ sgioblachadh nan aoithichean on bhòrd an dèidh an dìnnear.

“O chan eil teagamh ma tha Eòsag fhathast ’na sgiobair air a’ bhàta-aisig bithidh e air tìm a-nochd agus ’na chabhaig tilleadh don Oban airson madainn Disathairne,” fhreagair Sìneag a’ crathadh a cinn agus a’ tuigsinn ro mhath ciod e a bha air inntinn Chaluim. B’e seo feasgar Dihaoine agus an là mu dheireadh den mhìos, nuair a bha dùil aig Calum ris an t-seic à Inbhir Nis agus a bhiodh Ruairi Mòr san taigh-òsda a’ faotainn a roinn bheag den uisge-bheatha à Glaschu. O na thòisich an cogadh agus a dh’fhàs cùisean duilich am faotainn, gu h-àraid an t-uisge-beatha, cha do leig Calum deireadh mìos seachad gun chuairt a ghabhail gu deas airson a dhrùbhaig. Cha robh Sìneag i fhèin an aghaidh blas den dràm agus bhiodh i a’ coimhead a-mach airson a’ bhotail a bheireadh Calum dhachaigh ged nach leigeadh i sin oirre ris.

“Tha mi smaointinn gun gabh mi cuairt gu deas a-nochd,” arsa Calum. “Ma bhios am bàta tràth math-dhaoite gum faigh mi na litrichean o Eòghann an àm an taigh-tasgaidh fhaighinn fosgailte ma thig an t-seic — ach seall an uair,” thuirt e, a’ toirt sùil air an uaireadair, “feumaidh mi na trusdair bheaga leigeil a-steach don sgoil.”

“Seadh mata, a Chaluim, gheibh mi grèim bidhe deasaichte dhut mum falbh thu.”

B’e feasgar fada a bh’ann do Chalum a’ feuchainn ri inntinnean na cloinne a chumail air eachdraidh na dùcha, ach mu dheireadh smaointich e nach dèanadh e cron mòr sam bith a leigeil a-mach uair na bu tràithe.

“Sin sibh mata, sgioblaichibh suas ur leabhraichean agus leigidh mi dhachaigh tràth sibh.”

Gun dàil bha leabhraichean air an cur a-mach à sealladh agus sreath air sreath de dh’aodannan neo-choireach a’ coimhead gun smid air a’ mhaighstir-sgoile a’ feitheamh an fhacail a leigeadh iad ma sgaoil.

Cha tug Calum fada a’ cur grèim bidhe sìos agus ga thrusadh fhèin ’na dheise Dhòmhnaich. Ann an ùine ghoirid bha e a’ fàgail bheannachd aig Sìneig agus a’ leum air a’ bhàidhsagal aosda a’ toirt aghaidh gu deas agus na h-ochd mìle gun taigh-òsda far am faigheadh e blas milis na drama ma bha am bàta ri bhith air tìm. Ag aontachadh le beachd Shìneig bha e an dòchas gum biodh Eòsag ’na chabhaig airson tilleadh don Oban, agus gun ruigeadh e am Bàgh a Deas roimh àm dùnadh nam bùithean agus taigh-tasgaidh an airgid.

Ged a bha sruth fallais air a ghruaidh a’ dìreadh nam bruthach, cha do chaisg Calum astar a’ bhàidhsagail gus an do ràinig e mullach a’ Chnuic

[TD 292]

Fhraoich agus a’ coimhead sìos air a’ bhaile bheag aig ceann a’ bhàigh chunnaic e croinn a’ bhàta a’ tighinn ’na shealladh a’ stiùireadh cùrsa air an laimrig.

“B’fhiach thu deagh dhràm airson sin, Eòsag,” smaointich Calum ris fhèin a’ toirt taing do sgiobair a’ bhàta. Cha robh urad de chabhaig air Calum a-nis oir bha fios aige gum biodh Eòghann greis a’ rèiteach nan litreach, ach mar an ceudna bha fios aige nach fosgladh Ruairi Mòr doras an taigh-òsda airson còrr agus leth-uair eile.

Mar sin b’ann le fonn air a bheul a thionndaidh e sìos an t-sràid chum na laimrig agus a dh’fhàg e am bàidhsagal an taic balla bùth Raghnaill. Choisich e gu oisinn taigh a’ phuist far an robh cuideachd de a chàirdean a’ còmhradh agus gun teagamh a’ cur an t-saoghail air dòigh, aig an aon àm a’ cumail sùilean geur air na bocsaichean a bha air an tarraing suas am bruthach gu taigh-òsda Ruairi Mhòir.

“An tu fhèin a tha againn, a Chaluim,” ghlaoidhich Dòmhnall Beag, “fàilte don bhaile mhòr turas eile.”

“Tha sibh fèin a’ coimhead gu math a chàirdean, tha mi a’ faicinn,” fhreagair Calum a’ cur fàilte air a’ chuideachd uile, “ach a chiall nach math dhuibh a bhith cho goirid do Ruairi Mòr, seach mar a tha mise aig ceann eile an eilein.”

“Is beag feum a ni sin dhuinn a bhith goirid do Ruairi Mòr,” thuirt Alasdair na Carraig a’ tarraing air a’ phìob thombaca; “a bheil fios agad nach eil e ach a’ cur trì botaill uisge-bheatha a-mach san oidhche a-nis, agus cha mhair iad sin ro fhada mar a thuigeas tu.”

B’e cùisean tromach mar sin air an robh a’ chuideachd a’ còmhradh nuair a thàinig Eòghann a-mach à taigh a’ phuist le pasgan litrichean.

“Ciod e do chor, a Chaluim, nach fada o na bha thu mun taobh seo,” chuir Eòghann fàilte air a shean charaid. “Tha litir an seo leat tha mi smaointinn, agus leis a sin shiubhail e sa’ phasgan gus an do dh’amais e air litir Chaluim.

“Bha seòrsa de dhùil agam ris a seo,” arsa Calum a’ toirt taing do dh’Eòghann agus ag aithneachadh na litreach à Inbhir Nis.

Is fheàrr dhomh sgrìob a ghabhail suas gun taigh-thasgaidh an dràsda, ach bidh mi gar faicinn gu goirid.” Leis a sin thug Calum a cheum gun taigh mhòr chloiche-dheirg anns an robh beairteas an eilein fo iuchair.

Bha uaireadair mòr stìopall na h-eaglaise a’ bualadh nan còig uairean feasgair an uair a thill Calum gun t-sràid agus a mhothaich e gun robh gach sean is òg, crom agus dìreach ann an cabhaig ro mhòr a’ dèanamh an rathad suas am bruthach gu taigh-òsda Ruairi Mhòir. Ged a bha fios ro mhath aca uile nach fosgladh Ruairi na dorais gus am freagradh e e fhèin, bha gach fear airson faighinn cho faisg air doras is a b’urrainn dha airson a bhith cinnteach às a dhrùbhaig bhig dhrama mun crìochnaicheadh na trì botaill.

Shìn Calum a chasan còmhla ri Dòmhnall Beag agus Ruairi a’ Ghlinne

[TD 293]

suas am bruthach, ach aig cho luath ’s gun robh iad bha Alasdair na Carraig rompa le a shròn ris an doras a’ feitheamh fhosgladh.

“’Se an dòigh a tha againn a-nis, a Chaluim,” arsa Dòmhnall Beag, “gach fear a dhol suas agus na dramannan fhaighinn; mar sin gheibh sinn drùbhag reusanta mum falbh na botaill.”

“Gun teagamh, gun teagamh,” thuirt Calum, a theanga a’ fàs na bu tiorma leis gach mionaid a bha dol seachad.

Dh’fhosgail Ruairi Mòr na dorais agus bha an ùpraid coltach ri fang chaorach air a leigeil ma sgaoil, agus gach fear a’ glaoidhich airson dràm.

Fhuair na companaich deagh bhuidheannan drama, agus leis a’ bhòrd san rùm chùil aig an do shuidh iad loma-làn le glainneachan uisge-beatha agus leann bu chòrdail an staid anns an do shuidhich iad iad fhèin. Bha ròs dearg a’ sìor thighinn air gruaidhean Chaluim mar a bha na h-uairean a’ dol seachad agus blas na drama agus toil-inntinn na cuideachd ga bhrosnachadh gu naidheachdan innse agus èisdeachd ri eachdraidhean a chumadh inntinn sealbhach gus an ath mhìos. Thàinig Ruairi Mòr e fhèin a-steach còmhla riutha le glainneachan làn dhaibh uile. A dh’aindeoin gainne an uisge-bheatha fhuair Calum a bhotall airson a thoirt dhachaigh, agus b’ann le fiamh-ghàire a chuir e ’na phòca-achlais e, a’ smaointinn air toileachas Sìneig nuair a gheibheadh i drùbhag dhen dràm.

Thug Calum sùil air an uair agus ged a bu toigh leis fuireach còmhla ri a chàirdean bha an t-astar fada dhachaigh.

“Chan eil fios agam cuin a chòrd oidhche rium cho math a chàirdean,” thuirt e riutha, “ach tha an Aird Liath ioma ceum as a seo agus tha an t-àm agamsa a bhith toirt an rathaid orm.”

B’ann le mòran bheannachdan agus dòchas nach biodh e fada gun iad uile fhaicinn a-rithist, a dh’fhàg Calum a chompanaich, agus a’ faighinn a bhàidhsagail aig bùth Raghnaill leum e air turas eile agus thionndaidh e aghaidh air an rathad dhachaigh.

Thug e faire gun robh a’ ghealach faisg air a bhith slàn, ach gun robh smùid mhath de ghaoith a tuath air èirigh o fheasgar. Eadar neart na gaoithe agus blàths na drama bha Calum a’ faireachdainn nam bruthaichean cuid mhòr na bu duiliche an dìreadh na bha iad air a rathad gu deas. B’fheudar dha tighinn dhen bhàidhsagal a’ dìreadh a’ Chnuic Fhraoich agus bha am botall ’na phòca na bu truime na shaoil e a’ fàgail taigh Ruairi Mhòir. Bha a theanga a’ fàs tioram agus smaointich e ris fhèin nach b’e gnothach math sam bith e ag òl mòran nuair a bha astar fada aig duine ri dhol ’na dhèidh. Ciod e nach toireadh e airson drùbhaig bhig dhrama a-nis, ach dh’fheumadh e am botall a thoirt dhachaigh slàn gu Sìneig. Mun àm a ràinig e bàrr a’ bhruthaich bha am botall na bu truime na bha e riamh, ach bha aodann Sìneig cheart cho soillseach ’na inntinn.

Gu tùrsach bha e dol a leum air a’ bhàidhsagal a-rithist, nuair a mhothaich e do dhruid a’ feadaireachd air cnap cloiche ri taobh an rathaid, agus ciod e a bha e a’ seinn ach “A Chaluim Mhic Dhòmhnaill

[TD 294]

Mhic Iain Bhain, bheir balgam as. A-nis bha creideamh mòr aig Calum ann an saobh-chràbhadh agus eachdraidhean ma dhaoine a’ tilleadh on bhàs, agus cò a bhiodh a’ toirt dha an deagh chomhairle a-nis ach sean sìnnsear a bha cumail sùil air. Gun dàil thug Calum am botall a phòca agus thug e dà bhalgam ghasda as. “Chan aithnich Sìneag gun do bhlais mi e,” thuirt e ris fhèin a’ tilleadh a’ bhotaill ’na phòca agus a’ faireachdainn gu math na bu trèine thug e an rathad mòr air turas eile.

Sìos mu Shloc nan Ròn, agus mu leth an rathaid dhachaigh, bha gaoth na mara a’ cur caisg air imeachd Chaluim, agus a-rithist bha e a’ faireachdainn sgìos na h-oidhche agus an rathaid chorraich, agus sgrìob na drama a’ tilleadh ’na mhuineal. Bha aodann Sìneig a’ cur cabhaig air dhachaigh ach bha cudrom a’ bhotaill ’na achlais ga bhrosnachadh gu balgam eile a ghabhail. Bha inntinn sàraichte eadar miann na drama agus eagal na theireadh Sìneag nan òladh e an còrr dhen bhotall. Mar bu mhotha a smaointich e air is ann bu laige a dh’fhàs a chasan gus mu dheireadh an do leum e thar a’ bhàidhsagail agus an do shuidh e ri taobh an rathaid, a’ suathadh an fhallais o bhathais.

Ciod e a chunnaic e an uair sin ach faoileag air iteig os a chionn agus i ag èigheach, “A Chaluim Mhic Dhòmhnaill Mhic Iain Bhàin, bheir balgam eile as.”

Carson a bha Calum a’ dol a chur an aghaidh comhairle a shinnsridh agus gun smaointinn eile ’na inntinn chuir e am botall gu bheul.

“Och, ciod e an diubhras” thuirt e ris fhèin, “tha leth a’ bhotaill fhathast agam airson Sìneig.”

Cha robh guth air gaoith na sgìos nuair a thug Calum an rathad air turas eile, agus le fonn air a theangaidh thug e astar as a’ bhàidhsagal nach cumadh iomadh òganach suas ro fhada.

A’ cuartachadh na h-Airde thàinig e mu dheireadh am fradharc a’ bhaile bhig agus solais nan taighean sgaoilte thar nan raon gu bràigh a’ chladaich. Chunnaic e solas an taigh-sgoile agus smaointich e air Sìneag a’ brosnachadh an teine a’ cumail a’ choire air ghoil a’ feitheamh a thilleadh dhachaigh.

“Bhiodh balgam eile anabarrach fhèin blasda a-nis,” smaointich e, a’ faireachdainn cudrom a’ bhotaill ’na phòca, “ach feumaidh mi a thoirt dhachaigh.” Mar bu mhotha smaointich e air a’ bhotall, is ann bu thiorma bha teanga Chaluim a’ fàs agus a bu duiliche dha a làmh a chumail dheth.

Bha a a-nis a’ tighinn gu ceann an fhrith-rathad a bheireadh e gun Aird Liath agus mu leth-mhìle on taigh-sgoile.

“Blas beag eile,” thuirt Calum ris fhèin, “bidh dràm gu leòr air fhàgail airson Sìneig agus canaidh mi rithe nach faighinn ach an leth-bhotall o Ruairi Mòr.”

Cha robh e cho cinnteach gun creideadh Sìneag e, ach biodh sin mar a bhitheadh, bha a bhilean a’ fàs ro thioram. Leum e thar a’ bhàidhsagail agus chuir e an tacsa bàthach Nèill Ghobhainn e ri taobh an rathaid. Chuir e am botall ri bheul airson pathadh a mhuineil a leigheas. Dh’fhairich e blas

[TD 295]

na drama a’ dol roimh a chom, agus blas an uisge-bheatha mar mhil air a theangaidh. Cha tug an aire gun robh am botall falamh le a thoileachas ann a sonas na drama bu greis an dèidh crìoch a chur air.

Bhuail an smuain e an uair sin, “Mo chreach, mo creach, càite bheil dràm Sìneig,” dh’osnaich e a’ coimhead air a’ bhotall falamh ’na làimh. Bha solas an taighe faisg air, agus bha fios aige gum biodh Sìneag a’ toirt sùil a-mach air a shon, ach cha deach e riamh dhachaigh gun dràm air a son — ciod e bha e ri dhèanamh a-nis? Bha an dràm a’ cur a chinn o dhòigh augs cha smaointicheadh e air ciamar a gheibheadh e as a’ chor as an robh e.

Os a chionn air mullach na bàthaich bhe eun beag dubh a’ seinn gu ciùin, ach ciod e a bha e ag ràdh ach “A Chaluim Mhic Dhòmhnaill Mhic Iain Bhàin, till gu deas, A Chaluim Mhic Dhòmhnaill Mhic Iain Bhàin, till gu deas.”

[Sanas]

[TD 300]

NIALL A’ CHATHAIDH
Le Calum Iain MacLeòid (nach maireann)

Anns an t-seann aimsir bha buidheann de starbhanaich chròdha an Nis aosda nan tonn aig an robh birlinn anns am biodh iad ri siubhal nan seachd cuantan a’ togail chreach.

Uair a bha siud dh’fhàg iad an Stoth Niseach air oidhche dhorcha, dhùbhlaidh gheamhraidh, agus thog iad orra gu Heillsgeir nam Manach airson an t-eilean sin a spùinneadh agus a chreachadh gu tur, agus cha d’innis iad do dhuine beò ciod e am port a bha dùil aca ruigheachd.

Sheòl iad sìos taobh an iar na Hearadh is Uibhist a’ Chinn a Tuath, ach an uair a bha iad mu letheach slighe bheothaich a’ ghaoth is dh’èirich a mhuir ’na stùcan àrda rompa, agus thòisich na fir ri gabhail farbhais oir bha fios is cinnt aca gu robh creagan cunnartach is sgeirean bàthte timcheall air seòlaid Heillsgeir agus mar sin nach robh e sàbhailt dhaibh a dhol air tìr anns an eilean sin gun fear-iùil eòlach a-measg an sgiobaidh aca. B’e am Port Ruadh an aon acarsaid shàbhailt a bha anns an eilean, ach bha an doineann air aghaidh a’ chladaich sin, agus o nach robh aon aca riamh air an astar sin roimhe is i a’ bheairt a b’fheàrr a b’urrainn daibh a dhèanamh a dhol air tìr an Uibhist a’ Chinn a Tuath agus lorg fhaighinn air fear-iùil eòlach an sin a sheòladh iad gu sàbhailte don Phort Ruadh (Port Ròidh air a’ mhap). Bha fios aca glè mhath gum biodh e car duilich dhaibh fear-iùil mar sin fhaighinn a chionn gum biodh e buailteach gu rachadh adhbhar na turais a bhrath, agus mar sin chuir iad rompa gun goideadh iad leotha beò slàn a’ chiad duine coltach air am faigheadh iad grèim.

Chaidh iad air tìr am Port Scolpaig air cladach Bhaile Raghnaill, agus chaidh iad suas gu taigh beag dubh a bha faisg air a’ chladach. Bha duine beag, tinn breòite crìon a’ fuireach leis fhèin anns a’ bhothan sin, agus gu dearbh is e an dubh-èiginn a bheireadh air duine sam bith làmh a chur anns an eirbleach sin airson a ghrabadh mar fhear-iùil gu seòlaid a’ Phuirt Ruaidh. Ach cha robh lorg aca air duine eile anns an nàbachd, agus bha eagal orra a dhol suas don chlachan a b’fhaisge mum biodh iad air am brath, agus mar sin cha robh air ach am bodach bochd critheanach a sguabadh leotha don bhirlinn Nisich.

Cha robh mòran diù aig na suinn ciod a thachradh don bhodach nam biodh e beò gus an stiùireadh e iad a-steach don Phort Ruadh. Sguab iad leotha e dìreach mar a bha e, agus gheall iad earrann den chreich a thogadh iad dha nan dèanadh e deagh iùil dhaibh a dh’ionnsaigh an ceann-uidhe.

Thog iad na h-acraichean is chuir iad a’ bhirlinn fo sheòl, agus cha b’fhada gus an robh an iùbhrach thapaidh a’ racadh nan tonn gu sùnndach a-null gu Heillsgeir.

[TD 301]

[Mapa]

[TD 302]

Bha Niall, am fear-iùil, ’na sheasamh anns an toiseach agus a shùil gu furachair air cùrsa na birlinne, ach ged a bha am fuachd ga lèireadh cha robh a inntinn idir gun a bhith meòrachadh gu cruaidh air an dòigh anns am biodh e comasach dha e fhèin a shaoradh o na starbhanaich a ghoid e, ged a bha fios glè mhath aca gu robh clochranaich a’ bhàis ’na mhuineal.

An uair a bha iad a’ tighinn faisg air Heillsgeir, thàinig fras chlacha-meallain a bha gailbheach, agus a dh’aindeoin cho mionaideach agus a bha Niall ann a bhith furachair air cùrsa na birlinne, is e cho eòlach ri radan air gach bogha is sgeir mu a thimcheall, bha na clachan-meallain a’ dalladh a lèirsinn gu buileach. Chùm e air, èiginneach ’s mar a bha e, gus an cuala e na tonnan a’ briseadh air cladach eilean beag Stocaidh a bha ’na laighe faisg air taobh an ear Heillsgeir agus astar beag on Phort Ruadh air an robh a’ bhirlinn a’ dèanamh dìreach. Dh’fheumadh e nis cumail air falbh bhon Easgainn, sgeir chunnartach làn gheodhachan a tha anns an t-seòlaid, agus chaidh aige air sin a dhèanamh ged nach bu lèir dha am fear a bha air an stiùir le siaban an t-sneachda.

Bha fios aige gu robh e nis faisg air cala, ach thuirt e ris na Nisich gu feumadh iad cumail air na ràimh gus an ruigeadh iad creag àraidh am bun na h-acarsaide o an leumadh iad gu tìr. Ach is e an ath rud a dh’fhairich na Nisich a’ bhirlinn a’ toirt sgailce air creig fhiadhaich, agus thug Niall dudar-leum gu tìr is dh’fhàg e na Nisich an siud.

Chaidh a’ bhirlinn ’na clàran air na creagan is chaidh an sgioba gu lèir a bhàthadh. Thàinig na cuirp uile gu tìr agus thiodhlaic muinntir Heillsgeir iad am bun a’ chladaich, agus tha comharradh air na h-uaighean aca fhathast.

Fhuair Niall a shlàinte a dh’aindeoin gach allabain a fhuair e an oidhche ud. Phòs e agus bha teaghlach aige, agus chanadh iad “Sliochd Nèill a’ Chathaidh” riutha an Uibhist.

[Sanas]

[TD 303]

MADAINN AN DEALAIN-DE
le Aonghas Phàdraig Caimbeul

Madainn an dealain-dè, madainn an dealain-dè, madainn an dealain-dè . . . . . agus feasgar an lus-fhiadhaich. Tha i tràth, dìreach a’ fàgail camhanaich na maidne, a’ ghrian cheana a’ tiormachadh an fheòir, a’ leaghadh an driùchd mu dheireadh. Tha na druidean a’ ceilearadh anns na meangan dìreach air taobh muigh na h-uinneig, ann a seirm maidne gun chrìoch. Tha an seòmar sàmhach, cho sèimh ri ùrnaigh. Aiteigin ann an cidsin bha clàr a’ cluich . . . . . madainn an dealain-dè, madainn an dealain-dè, madainn an dealain-dè . . . . . agus feasgar an lus-fhiadhaich. Tòisichidh motorbaidhseagal le srann ann a fàire a claisneachd, ag iomramh air falbh dhan mhadainn. Tha i ’na suidhe ag èisdeachd ris a’ mhadainn a’ sìneadh gu latha, cairtean bainne air na stràidean blàth, dùrdanaich beagan ghuthan, gluasad shocair na baidhseagals, coin a’ comhartaich, uinneagan a’ fosgladh gu grèin anmoch a’ gheamhraidh, feadan tarsainn na lòin, agus ùpraid nan carbaidean. Thuit an dealt far an raineach beagan mhionaidean air ais. Tha fuaim dhomhainn, fuaim rabhadh ceò, a’ seòladh bho shoitheach tarsainn na maidne mar mheuran air chlàrsaich. Buailidh bus sìos dhan dùthaich.

Ach fhathast cha robh a’ mhadainn air bristeadh. Chuir i uimpe gu grad agus dh’fhàg i, a’ dol tarsainn na sràid shocair ’s a’ dol sìos gu oisinn na stràide gu Eaglais Naomh Moire. Bha i còig mionaidean gu h-ochd. Bha seachdnar eile san eaglais, còig chailleachan a’ cromadh gu sìorraidheachd, balach òg, agus fireannach, a mhàileid ri thaobh agus a làmhan paisgte. Bhuail na clagan agus air an ochdamh puing thainig an seann sagart a-mach mar leabhar ùrnaigh paisgt’, a <eng>soutane<gai> fada geal agus aodach deàlrach uaine. Bha an dà choinneal air an altar gheal air chrith mar rionnagan reothaidh, agus bha fàile fann tùise anns an àile. Ann an sàmhchar na maidne, ann an ainm an Athar ’s Mhic ’s Spioraid Naoimh, Pax Vobiscum, Amen shocair, duslach ag èirigh mu chuairt na h-eaglais, stèiseanan croise air a snaigheadh a fiodh daraich, an sagart air oir a claisneachd. Chaidh na còig cailleachan agus am fireannach suas gu mall gu comainn, ’s thill iad, an cinn crom. Chaidh a fireannach air a ghlùinean mionaid a dh’ùrnaigh, ’s dh’èirich e, ’s dh’fhàg e an eaglais a’ slìobadh fhalt air ais. Dh’èirich Màiri ’s dh’fhàg i, a-mach a ghrèin na maidne. Bha an duine air a dhol a-steach a bhùth tombaca tarsainn bhon eaglais, ’s thàinig e mach, pacaid <eng>cigarettes<gai> agus pàipear naidheachd ’na làimh. Choisich e air falbh, màileid anns a’ ghrèin lag, a-mach às sealladh mu chuairt an oisinn.

Choisich Màiri dhachaigh. Bha cèis gheal a’ laighe air cùl an dorais. Dh’fhosgail i i is thàinig blàths ’na sùilean. Bha an gleoc anns an oisinn a’ tuiteam gu deich mionaidean an dèidh naoi. Thionndaich i air a <eng>wireless<gai>,


[TD 304]

[Sanas]

[TD 305]

gu ceòl a’ cluich gu fonn; shaoil i gum b’e ceòl dannsa bho Joe Loss mar ainm “<eng>Whistling in the Dark<gai>.” Bha a seòmar lom, pàipear balla bàn le flùraichean beaga uaine, agus dà dhealbh, aon de dhà bhàt’ iasgaich on oirthir an ear, a siùil a’ sabaid air na tuinn, agus an tè eile le a seanair ’na sheasamh ri taobh each-treobhaidh. Bha na leabaidh air a dèanamh ’s bha gnothaichean bhoireannach ’nan laighe gu sgiobalta mu chuairt an t-seòmair, innealan beaga fighe, <eng>postcard<gai>, ultach fhlùraichean a’ seargadh.

Bha <eng>calander<gai> a’ sealltainn dealbh de Chaisteal Dhun Eidinn, agus an latha, <eng>24 February 1944<gai>. Bha taobh a-stigh na h-uinneige glas le ceò, sùgh a’ choire. Bha i a’ feitheamh ris a’ choire air a’ chucair <eng>gas<gai>, ’s ag èisdeachd beagan ris a <eng>waltz<gai>. Chrìochnaich am <eng>band<gai> nuair a chrìochnaich i an tì, agus dh’èisd i ann an comhart sìorraidheachd a’ ghleoc, a’ feitheamh. Thog i an litir.

<eng>6th February 1944<gai>

A Ghràidh,

Tha sinn ann a Reyjavik a’ feitheamh cead faighinn dhachaigh. Tha an t-sìde cianail dona, stoirmeanan sneachda gar cumail a-staigh — sneachda trom, fuar. Tha iomradh gum bi sinn a’ seòladh dhachaigh air an <eng>18th<gai>, le dùil a bhith ann an Glaschu air an <eng>24th<gai>, ma bhristeas an t-sìde agus mas urrainn dha na <eng>convoys<gai> falbh. B’fheàrr gu robh sinn còmhla. Chan urrain dhomh feitheamh gus a faic mi a-rithist thu ann an Glaschu.

le meas is gaol,
Anndra.

Tha an sneachda trom is fuar. An latha a dh’fhàg thu, ’nam sheasamh a’ smèideadh riut aig a’ chidhe, mo chòta trom craite ri bleideagan mìn geal. Ruith sinn sìos rathad a <eng>railway<gai>, sìos chun a’ chidhe troimhn t-sneachda agus phòg sinn gu neochiontach a-measg na bleideagan. Bha mo làmhan beò leis an fhuachd air t’ aodann.

Dh’èirich i agus sheas i aig an uinneag bheag san oisinn a’ suathadh a’ cheò clìr le a làimh rùisgte, a’ coimhead sìos troimhn chearcall air <eng>pavements<gai> na maidne an Govan, a’ cuimhneachadh

<eng>I must go down to the seas again, to the vagrant gypsy life,
To the gull’s way and the whale’s way and the wind’s like a whetted knife;<gai>

[TD 306]

air fàire, air fàire, air fàire, sìos gu achaidhean bàn Shasainn aig deireadh Foghair, a-mach a Lunnainn, a-mach a Lancashire ’s suas a bhràighean Gall-Ghallaibh, suas a chrìochan Alba.

Fichead mionaid às a dhèidh sin bha i a’ siubhal air baidhseagal suas à Govan, gu socair suas na stràidean bochd seachad air na taighean air am bombadh air taobh Chluaidh, seachad air na simileirean air a leagail, air oirean reubte nam ballachan <eng>concrete<gai>. Ach bha a’ mhadainn ùr agus bha taobh a deas Ghlaschu a’ deàlradh an dèidh fras beag a thuit fhads a bha na clagan a’ bualadh deich uairean. Madainn Dihaoine. Stad i aig Stràid Jamaica a leigeil <eng>tram<gai> fichead mionaid an dèidh deich seachad chun an iar, agus choisich i leis a’ bhaidhseagal sìos gu dorchadas dùsal <eng>Central Station<gai>. Bha luchd-reic nam pàipearan-naidheachd nan seasamh sàmhach ann an còtachan fada donn anns a’ cheòban.

Ghabh geàrd na trèana thairis am baidhseagail aice. Chaidh i air trèan deich mionaidean an dèidh aon uair deug gu Bealach, a-mach troimh dhorchadas Ghlaschu fo thalamh, an trèan a’ dannsa gu socair a-mach seachad air Cowlairs, cranaichean gàrraidhean nam bàtaichean ag ùrnaigh gu deas, achaidhean falamh mu chuairt na trèana. Dhanns an trèan bho thaobh gu taobh tarsainn achaidhean uaine mall, gun chrodh neo caoraich. Chaidh iad seachad air aon tuathanas a bha an t-arm air a thoirt thairis. Bha beanntanan lom na Hearadh làithean chun an iar-thuath, linn agus òige air falbh, lom agus liath ann a smuir an Og Mhìos. Gu tuath bha beanntanan ìosal Pheairt air an còmhdach le sneachda.

Thàinig i far an trèan aig Bealach, stèisean beag liath nach robh air a chleachdadh ro mhòr. Dhìrich i suas bhon a stèisean, a-mach troimh gheata a bha air a chreasotadh, a-mach chun a rathaid mhòir. Bha an rathad falamh airson mìltean, òigridh Alba a’ seòladh air <eng>corvettes<gai> ghlas troimh chèothan tiugh fada tuath air an Atlantic.

Bha osag gaoithe a’ sèideadh far Abhainn Chluaidh, geur is fuar. Bha a sròn fuar. Shlaod i còmhdach a <eng>duffle<gai> thairis a cinn, ’s chàirich i a làmhan caola gu domhainn ’na pòcaidean. Choisich i, sìos a-mach às a’ bhaile chun na docaichean air latha Gearran neo-thorrach.

Choisich i sìos chun a’ chidhe is sheas i far an do sheas i bliadhna air ais, a corragan fuar a’ blàthachadh air gruaidhean Anndra. Bha sanasan aosda, sean <eng>timetables<gai> a’ bualadh anns a ghaoith; bha spionadh sèimh geal air Abhainn Chluaidh, agus thòisich ceòban bog mìn a’ tuiteam a-rithist, a’ measgachadh sàl le a deòir

<eng>And all I ask is a merry yarn from a laughing fellow rover
And quiet sleep and a sweet dream when the long trick’s over.<gai>

[TD 333]

AN SGEILP LEABHRAICHEAN

<eng>David Stevenson, Alasdair MacColla and the Highland Problem in the 17th Century (John Donald Publishers Ltd.<gai> Dun Eideann. ix + 324. 1980. £15.00)

<eng>The Rev. Dr. John Walker’s Report on the Hebrides of 1764 and 1771, ed. by Margeret M. McKay (John Donald Publishers Ltd.<gai> Dun Eideann. vii + 256. 1980. £15.00)

Tha an leabhar seo air Alasdair MacColla làn-airidh air fàilte. Tha Stevenson a’ teagasg eachdraidh an Oilthigh Obair Dheadhain, agus ged a tha ag aideachadh gu bheil e gun Ghàidhlig tha e soilleir gun do rinn e gach oidhirp air fianais na Gàidhlig a lorg is a chur gu feum. Chan aithne dhomh leabhar-eachdraidh a tha a’ leigeil a thaic cho mòr air an fhianais sin, agus a tha cho deiseil air a bhith a’ gabhail rithe.

Agus tha rud math de dh’fhianais ann, a thaobh Alasdair MhicColla, oir bha na bàird is na boireannaich dèidheil air —

Gheibheadh tu mo phòg gun bhruidhinn,
’s mar tha mi ’n diugh ’s math do dhligh oirr’,
– arsa Diorbhail Nic a’ Bhriuthainn —

is dh’fhàg iad dàin is òrain mu dheidhinn, chan ann a-mhàin ann an Gàidhlig an t-sluaigh ach anns a’ Ghàidhlig liteardha cuideachd; b’e Alasdair am fear a b’ airidh air cliù, a-rèir Nèill MhicMhuirich, ann an Cogadh Mhontròis. Chaidh an eachdraidh aige ann am beul-aithris cuideachd, agus tha Stevenson a’ dèanamh feum dhe seo. Tha e a’ cothromachadh gach fianais a th’ann: Beurla is Gàidhlig, cùnntaisean sgrìobhte is beul-aithris, fianaisean a bha le Alasdair is fianaisean a bha ’na aghaidh, agus tha mi gu math cinnteach gun deach e, leis an dòigh seo, na b’fhaisge air an fhìrinn na chaidh duine fhathast.

Chan eil an fhìrinn an còmhnaidh blasda. Chì sinn gu robh na h-Eireannaich a bha fo chomannd Alasdair gu math brùideil, agus gu robh na Gaidheil glè bhrùideil ris na Caimbeulaich nuair a fhuair iad an cothrom. Ach gun teagamh ’sann air taobh Alasdair a tha an t-eachdraiche seo: ’sann air èiginn a tha e a’ fàgail a chliù air Montròs, ’s e ’n dùil (rud a tha furasda a chreidsinn) gun d’fhuair e tuilleadh ’s a chòir.

Ged a tha Alasdair faisg air cridhe an leabhair, tha e a’ tòiseachadh


[TD 334]

[Sanasan]

[TD 335]

greis mhath mun d’rugadh e, ’s a’ leantainn dà fhichead blianna an dèidh a bhàis. Tha e mar seo a’ cur solas luachmhor air cruth is modh nam fineachan Gaidhealach roimhn t-17mh linn, agus a’ feuchainn ri sealltainn mar a thug dìlseachd nan Gaidheal do na Stiùbhartaich ann an crois iad aig a’ cheann thall.

Eadar an dà cheann sin den leabhar tha cùnntas glè mhionaideach air gach gnothach anns an robh Alasdair an sàs, co-dhiù a thaobh cogaidh, le eachdraidh gach blàir air leth, an Eirinn ’s an Albainn. Tha e mar eisimpleir a’ dearbhadh an ìre mhath cinnteach gur h-ann an Eirinn an 1642 a chunnacas an toiseach leis na Goill ‘Dol sìos nan Gaidheal’, ’se sin ‘<eng>the Highland charge<gai>’, fo stiùireadh Alasdair (d. 82). An siud ’s an seo tha e a’ mìneachadh fianaisean na bàrdachd m.e. a’ dearbhadh gum b’ann mu 1615 a rinn Cathal MacMhuirich a dhàn do Cholla (an àite 1623-4) (d. 56), no a’ sealltainn nach robh an tul-fhìrinn aig Niall MacMhuirich ann an àite eile. Tha e a’ dèanamh feum de bhàrdachd Iain Luim is Eachainn Bhacaich, Dìorbhail Nic a’ Bhriuthainn 7c. Anns an t-seachdamh caibideil tha e a’ feuchainn ri dhearbhadh gu robh an t-eachdraiche S. R. Gardiner ceàrr anns a’ chùnntas a thug e air Blàr Allt Eireann (’na leabhar a thàinig on chlò an 1893-4). Mar sin tha iomadh rud ùr is luachmhor ann an seo don eachdraiche ’s don fhear-litreachais.

Tha cus cabhaig air, saoilidh mi, anns a’ chaibideil mu dheireadh, far a bheil e a’ feuchainn ri cruth a chur air an lethcheud blianna an dèidh bàs Alasdair, agus chan fheàirrde sinn co-dhiù nach eil Alasdair a làthair. Chan e gun tug eadhon an leabhar seo buileach nar fianais e, ach bu mhath gu dearbh an oidhirp i.

Chan eil mi dol a ràdh mòran mun leabhar annasach a sgrìobh an t-Urr. Iain Walker ann an 1764 ’s an 1771, ged is deagh fhiach e a chnuasachadh cuideachd. Bha Walker ’na mhisistear ‘<eng>moderate<gai>’ ann am Moffat ’s ann an Dun Eideann, agus pàirt mhath den tìde ’na Ard-ollamh anns an Oilthigh aig an aon àm. Tha e coltach gu robh e na bu dèidheile air saidheans na air cràbhachd. Chaidh e air thuras ann an Innse Gall an 1764, ’s a-rithist ann an 1771, is rinn e cùnntas air iomadach nì, leithid àireamh an t-sluaigh anns gach eilean, an cosnadh a bha aig daoine, an cothrom foghluim a bh’aca, an seòrsa beatha a bh’aca, eòin is iasgan a bha cumanta, agus mòran eile. Ann an Leòdhas, bheir mi ’n aire, bha a’ chlach Leòdhasach de ìm (23 pùnnd) a’ cosg seachd tasdain, agus bò nota is sia tasdain, is bha am bradan nota is 16 tasdain am baraille. Bha dusan taigh-staile anns an eilean, is bha iad ag iasgach a’ bhioraich air an Taobh Siar, ’s a’ cur air falbh baraillean dhen ola.

Tha inneasan mar sin ann mu gach eilean air leth. Tha Maireadh NicAoidh air caibideil toisich a tha glè fheumail a chur ris an leabhar, a dheasaich i bho làmh-sgrìobhainn anns an Leabharlann Bhreatannaich.

Ruaraidh MacThòmais


[TD 336]

[Sanas]

[TD 337]

Iain Mac a’ Ghobhainn, Am Bruadaraiche (46 d. £1.40. Acair. 1980)

The deich sgeulachdan beaga anns an leabhar seo, gu lèir mu dheidhinn Iain, balach sgoile aig a bheil (a-rèir iomraidh) mac-meanmain làidir, agus a tha dualtach siolpadh air falbh bhon t-saoghal a th’ann (sgoil, bùth, an taigh aige fhèin, an cidhe, an gàrradh) gu saoghal eile. Tha mòran de na sgeulachdan a’ tòiseachadh anns an t-saoghal a tha an làthair, ’s an dèidh beagan shreathan a’ dol air imrich. Fàsaidh an leughadair rudeigin sgìth den chuilbheart seo: chan obraich e cho math air an t-siathamh leughadh idir.

Saoilidh mi gu bheil dà sheòrsa mac-meanmain anns a’ chruinneachadh seo. Tha mac-meanmain chàich ann, mac-meanmain a bha beothail is dòcha uaireigin ann an comaic no air TV, ach nach fhuiling a chur as ùr ann an cuing eile. Se atharrais a th’againn ’s chan e mac-meanmain anns a’ chiad dà sgeulachd, mu <eng>Deadly Dan MacGuire<gai> agus <eng>Big Bill Callaghan<gai>, agus a-rithist anns an t-sabaid ris na h-Apaches agus ann an ‘Eilean an Ionmhais’ agus is dòcha ‘Rìgh Harold’. Cha chreid mi gu bheil e ’na choibhneas idir a leithid seo a sparradh air cloinn-sgoile ’s cus den t-seòrsa ri fhaotainn mar tha anns a’ Bheurla. Agus aig amannan tha an dreach Gàidhlig, no leth-Ghàidhlig, a’ leigeil ris cho tana, roi-òrdaichte ’s a tha am mac-meanmain sin, eadhon bho thùs.

Tha corra sgeulachd ann a tha a’ tighinn beò, leithid ‘Am measg nan daoine mòra’, far nach eil uiread de atharrais no de ‘ghiomaicean’, agus ‘Anns an taigh falamh’. Tha beagan de thogail anns an sgeulachd mu dheireadh, ‘Anns a’ ghàrradh’ (Eubha, fios, eòlas, leigheas) ach nuair a leughas sinn gu bheil Iain a-nis air a leigheas bho a bhruadaran tha sinn ag iarraidh meal-a-naidheachd a chur air.

Tha mi’n dòchas gun cuir Iain rud nas fhèarr fon phoit gus a cur a bhruich an ath thuras.

Ruaraidh MacThòmais.


<eng>James Macpherson, Fragments of Ancient Poetry (53 d., 95 sg. Clarsach Publications.<gai> Dun-deagh. Ri fhaotainn bho Ghairm.)

Tha buidheann-foillseachaidh ùr, <eng>Clarsach Publications<gai>, air lethbhreac as ùr fhoillseachadh den leabhran beag iomraiteach a chuir Seumas Mac a’ Phearsain a-mach ann an 1760. B’e seo eadar-theangachaidhean, ma b’ fhìor, de chuid de na laoidhean Oiseanach. Seo an leabhran bhon tàinig a’ chonnspaid mhòr Oiseanach a dh’fhàg làrach ann an iomadh àite iomallach.

’Se ath-fhoillseachadh den dara clo-bhualadh tha seo, le iomradh goirid air a chur ris le Ruaraidh MacThòmais, le dealbh de Mhac a’ Phearsain, agus le dealbhadh le Eugeniusz Jarych.
