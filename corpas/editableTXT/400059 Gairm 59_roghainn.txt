[TD 203]

Air An Spiris

ANNS na seachdainean so chaidh tha naidheachd beagan nas fheàrr a’ tighinn o Bhòrd Leasachaidh na Gaidhealtachd. Tha tigh-obrach ùr air fhosgladh am Beàrnasdail, san Eilean Sgitheanach; tha dùil ri factoraidh ùr ann am Barraidh; agus chaidh innse dhuinn nach biodh sinn ro fhada a’ feitheamh ri naidheachd mhath eile. Thuirt Fear Cathrach a’ Bhùird gu robh e a’ toirt a cheart uiread de thoileachas dha factoraidhean beaga mar sin fhaicinn a’ dol an sàs ’s a bheireadh e dhà baile-mór fhaicinn ag éirigh air Linne Mhuireibh. Tha guth a’ Ghaidheil air cluasan Fear na Cathrach a ruighinn, agus is math an naidheachd sin.

Anns an àireamh mu dheireadh de Ghairm chuir sinn teagamh ann am modh-smaoineachaidh a’ Bhùird, ’s cha b’ann gun aobhar. Chan eil sinn cinnteach fhathast gun deach an iompachadh, ged a chuala sinn beagan de dh’aidmheil ás ùr. Ach cho luath ’s a chreideas sinn an aidmheil air a’ Ghaidhealtachd gheibh iad gach cuideachadh tha dhìth orra bho na Gaidheil.

Tha corra dhuine anns na h-Eileanan an dràsda a’ craobh-sgaoileadh ràbhairdean: ag ràdh gu bheil duine sam bith aig a bheil teagamh a thaobh a’ Bhùird air taobh nan uachdaran. Chan eil an so ach a’ bhreug, ’s cha dean i feum sam bith. Tha latha nan uachdaran seachad, agus tha a làn thìde aige, agus feumaidh sinn a bhith air ar faiceall gur h-e là fada nas fheàrr a tha ri thighinn. Cha dig an latha sin le brosgul do mhaighistirean ùra, ach thig e ma chumas sinn ar ceann fhìn àrd.

Tha Gairm an comain Eòin Dòmhnallaich airson a chunntais air obraichean sean is ùr air a’ Ghaidhealtachd. Bho àm gu àm tha dùil againn cunntas de’n t-seòrsa so a bhith againn, ach a faic sinn gu soilleir dé tha tachairt.


[TD 205]

SUIL MUN CUAIRT AIR FEADH NAN EILEAN
IAIN MACDHOMHNAILL, Hungladair
(An t-Eilean Sgitheanach)

AN latha roimhe chuir mi seachad uair a thìde no dhà cho tlachdmhor is cho misneachail is a bha agam o chionn fhada. Thadhail mi air an tigh-obrach ùr a chaidh fhosgladh o chionn ghoirid ann am Beàrnasdail san Eilean Sgitheanach far am bheil balaich òga a mhuinntir an eilein ag ionnsachadh ceàird a tha ùr do na ceàrnan so mu thuath. B’e seann tigh-sgoile a bha so gu bliadhna no dhà air ais ach thachair tubaiste le teine a chuir casg air teagasg an fhoghluim an sud. Cheannaich Sasunnach an tobhta agus le cuideachadh airgid bho Bhòrd Leasachaidh na Gaidhealtachd chuir e suas an aitreabh mar tigh-obrach beag agus is i an obair a thatar a’ dèanamh ullachadh mouldairean airson iomadh gnè obrach agus sgrìobhadh-maireannach air iarunn, fiodh no <eng>plastic.<gai>

’Se a thug an togail inntinn dhomh a bhith faicinn sianar bhalach òga, mic chroitearan, air an deagh dhòigh an sàs anns na h-uidheaman obrach ùra, grinn a tha f’an comhair an sud agus gach aon aca le ùidh anns an obair. Dh’fhaighnich mi dhiù ciamar a bha a’ chùis a’ còrdadh riutha agus am bu docha leotha a bhith a sud na bhith air falbh air Galltachd. Fhreagair aon air an son uile gu robh iad fìor mhath air an dòigh a nise a chionn gu bheil obair aca aig an tigh agus gu bheil an t-Eilean Sgitheanach cus nas fheàrr a bhith beò ann na na bailtean móra. So gu cinnteach a theireadh móran a bharrachd air gillean Bheàrnasdail ged nach eil fhathast an cothrom ceudna aig gach mac is nighean Sgitheanach gu fuireach aig an tigh. Tha aon duine òg Sgitheanach air tilleadh dhachaidh air sàilleabh na h-obrach so is e air cuairt a chur air an t-saoghal. Bha e thall ’s a-bhos, shìos is shuas, ach dh’aidich e dhomh gu bheil e nise toilichte a bhith air ais an tìr àraich agus gu bheil e an dùil fuireach ann greis mhath.

Thàtar an dòchas gu faicear móran eile de’n t-seòrsa tigh-obrach so gan stéidheachadh air feadh na Gaidhealtachd agus chan eil teagamh sam bith nach soirbhich le Bòrd Leasachaidh na Gaidhealtachd ma chuireas iad ùidh anns an òigridh agus gun toir iad an cothrom dhaibh air a bheil iad dligheach is a tha a dhìth orra. Nach eil fhios aig na h-uile gur e cion cothroim cosnaidh,


[TD 206]

seadh no cion cosnaidh de sheòrsa a chòrdadh riutha, a thug bhuainn na h-uimhir de ar n-òigridh gu ruige so. Tha comunn a dhìth air an òigridh agus far am bheil treud ag obair còmhla bidh iad toilichte agus bidh iarrtas aig tuilleadh air tighinn ’nam measg, agus, ceum air cheum, thig beatha agus dòchas.

Airson obraichean de’n t-seòrsa so a chur air bonn feumar cinn-iùil, daoine aig am bheil sgil shònraichte agus ùidh aca anns a’ Ghaidhealtachd. Nach iomadh Gaidheal a rinn gu math agus gu fìor mhath ann an tighean-obrach agus ann an tighean-ionnsachaidh mu dheas agus, le cuideachadh airgid ’na làimh, a dh’fhaodadh a nise tilleadh mu thuath, mar a rinn Mgr. Reeves, ceannard na factoraidh ann am Beàrnasdail, gu bhith a’ togail is a’ stéidheachadh ionad cosnaidh do òigridh a dhùthcha.

Tha mi a’ tuigsinn gu bheil obair ùr eile gu bhith ga cur air bonn a dh’aithghearr ann am Barraidh. San tigh-obrach an sin bidh frèamaichean speuclairean gan dèanamh airson margaidhean mu dheas. Guma math a théid dhaibh agus gach piseach leis an oidhirp. Bidh sinn an dòchas gun dean gach fear is té aig am bheil an cothrom an dìcheall gu bhith a’ toirt air adhart meadhonan de’n t-seòrsa so ann an dòchas gum bi, ri ùine, atharrachadh follaiseach air aghaidh nan eilean. Feumaidh sinn, gach aon againn, a bhith gnìomhach, oir, ge be cho buadhmhor ’s a dh’fhaodas buidheann sam bith a bhith, cha ghabh an t-adhartas ceart a dheanamh gus am faighear móran làmhan an sàs. Dh’iarrainn gu dùrachdach air gach eileanach òg, a tha a’ beachdachadh air obraichean gnìomhachais, smaoin a thoirt do nithean a ghabhadh cur air adhart anns na ceàrnan so agus am beachdan a leigeil am follais. Tha feum air móran rannsachaidh agus smuaineachaidh a thaobh cùisean a ghabhadh cur air adhart gu leas na Gaidhealtachd.

Tha e misneachail cuideachd a bhith faicinn an iasgaich a’ toirt ceum air adhart ann an Eilean Leódhuis agus anns na Hearadh. Tha dòchas gum bi na bàtaichean ùra a chaidh òrdachadh le cuideachadh Bòrd an Iasgaich is Bòrd na Gaidhealtachd deas gu dol air sàl ann an ùine gun a bhith ro fhada. Tha na sgiobaichean a tha feitheamh riutha fo dheagh chliù agus chan eil teagamh nach dean iad gu math dhaibh féin agus tha iad a’ comharrachadh a-mach gu bheil fhathast daoine òga sna h-eileanan a tha deònach an lòn a thoirt ás a’ chuan.

Tha Eilean Sgalpaidh a’ deanamh so a ghnàth, agus nach iad a choisinn gach misneach is gach soirbheachadh. An Steòrnabhagh an latha roimhe chunnaic mi am bàt-iasgaich as ùire a tha anns na h-eileanan—‘An Rìbhinn Donn’—agus, mar bu dual, maraichean calma a mhuinntir Scalpaidh air a clàr. Chan i so an aon bhàta a thàinig do Scalpaidh o chionn ghoirid. Bha mi a’ tighinn seachad


[TD 207]

Caol Loch Aillse o chionn seachdain no dhà air feasgar fuar am beul an anamoich nuair a thachair mi air Iain MacLeòid (bòsun air a’ Chlansman) is e fhéin is Scalpach eile air an turas dhachaidh air muir á Mallaig le bàta a cheannaich iad gu bhith a’ dol a sàs ann an iasgach nan giomach. Bha Iain a’ deanamh deagh dhuais aig Clann a’ Bhruthainn, ach is mór a b’fheàrr leis a bhith air ceann na luinge aige fhéin a-measg a chompanaich ann an tìr a bhreith. San Eilean Sgitheanach cuideachd tha làmh ga thoirt o chionn ùine air iasgach nam muasgan chaola no <eng>prawns.<gai> Cheannaich triùir bhràithrean á Cinnseaborg eathar mhath, chalma anns na Hearadh agus ann an mìos no dhà tha dùil ri dà bhàta ùr nodha a bhith a’ tighinn do Phort-rìgh airson na h-obrach cheudna. Thàtar gan togail ann an Arcaibh. Bidh tigh-cuibhle gach té aig a toiseach agus nì dithis de sgioba a’ chùis aig àm iasgach chliabh.

Air feadh na Hearadh tha brosnachadh math a’ tighinn ann an obair an luchd-turais. Tha iomadh bean croiteir an sud ag ullachadh gu trang airson an t-samhraidh agus dùil aca ri móran dhaoine o dheas a bhith tighinn air chuairt. Mar a bha sinn an dùil, tha coltas gum bi meas aig luchd-turais air an eilean ghrinn so agus air a mhuinntir. Có aige nach bitheadh! Chan eil an obair so air drùdhadh air na Leódhasaich fhathast agus ’s màite anns na sgìrean as fhaide mach anns an eilean gum bi greis mus dean móran luchd-cuairt an ruigheachd mura dean iad oidhirp air a bhith gan cuireadh. Anns na bailtean as fhaisge air Steòrnabhagh tha croitearan a’ deanamh cuimseach math air aoigheachd a’choigrich agus thàtar an dòchas gun téid am barrachd ùidh a chur anns an obair air feadh an eilein air fad.

Tha naidheachd mhath eile ri h-aithris as na h-eileanan sin agus ’se so gu bheil obair gu leòr gu bhith ann airson mnathan a ni fighe-làimhe agus so air chur air adhart le fear á Lunnainn a thuilleadh air na tha ag obair a cheana do bhùthaibh na Gaidhealtachd.

Aig àm sgrìobhaidh tha féilltean a’ chlò mhóir rudeigin mall ach is e ar dòchas nach bi so fìor ach ré ùine bhig agus gum bi an obair fheumail so a’ sìor mheudachadh. Tha Bòrd na Gaidhealtachd air cuideadhadh a ghealltainn airson àireamh de bheairtean fighe ùra a stéidheachadh anns na Hearadh. Tha sianar òganaich an sin a tha deiseil gus a dhol an sàs cho luath is a thig na beairtean, agus móran eile aig a bheil beairtean a cheana an dùil gum faigh iad cosnadh ma bhios fighe a’ dol san àite. Nach bu chòir do na Hearadh, tigh-altruim a’ chlò mhóir, cothrom na féinne fhaighinn anns an obair ma tha iad ga iarraidh. An eilean beag Bheàrnaraidh na Hearadh chaidh trì beairtean-fighe a chur fo uidheam o chionn seachdain no dhà agus có aige tha fios nach bi an tuilleadh bhreabadairean an sin a dh’aithghearr.


[TD 208]

Tha mi duilich gu bheil an sgoil air eilean Scarpa a’ dùnadh a nis le cion sgoilearan, agus nach bochd dha-rìribh an naidheachd i. Tha eachdraidh mhath air a cùl oir nach iomadh sgoilear mór a dh’fhàg i agus a rinn ainm dhaibh féin agus math d’an dùthaich.

An ceann a deas na Hearadh tha obair na cloiche-gile no <eng>anorthocite<gai> a’ dol air adhart agus grunnan de chroitearan an àite a’ cosnadh an lòn. Anns na Torran anns an Eilean Sgitheanach tha a’ chreag gheal a’ cumail obair ri còrr is fichead fear. Tha móran de’n chloich a’ dol mu dheas airson còmhdach rathaidean móra agus tha na mìltean tunna dhith a’ dol air feadh nan eilean gach earrach mar aol na talmhanna.

Mar a tha fios aig luchd-fearainn, agus sin air an cosg, is e fìor dhroch bhliadhna a bha anns an té a dh’fhalbh a thaobh creic spréidhe. Bha móran a reic an cuid chruidh air glé bheag agus mar sin a dh’fhairich a’ bhliadhna ’na bliadhna dhoirbh dha-rìribh. Tha coltas gum bi prìsean nas fheàrr a nise agus thàtar an dòchas gun téid iad nas ro-fheàrr. Far bheil croitean beaga cha deanar a’ chùis gun obair eile a thuilleadh air cosnadh na croite agus nach doirbh an gnothaich e gu bheil obraichean freagarrach cho gann. Tha croiteirean Shealtainn a nise a’ fàs glé iarrtach air an cuid fhéin de’n mhonadh fhaighinn, gach duine air a shon fhéin. Tha so a’ ciallachadh gu bheil na croitean a’ fàs nas motha gun a bhith a’ lughdachadh an àireamh. Tha iad air móran leasachadh fearainn a dheanamh cuideachd agus tha an stoc a tha iad a’ togail a’ sìor fhàs nas fheàrr. An Leódhus agus anns na h-eileanan eile an iar tha an cùl-cinn ga bhriseadh is cuid gach croiteir air a chur air leth, agus thàtar an dùil gun dean so feum is gun toir e comas adhartais do iomadh fear a tha a’ strì ri croit bheag. Tha croitean nas motha anabarrach feumail agus tha iarrtas orra, ach gu tric, ged a chuirte gach croit ann am baile còmhla, cha bhiodh an t-aon so mòr gu leòr an cuid de bhailtean. Tha na croitean as motha anns na h-eileanan dìreach beag gu leòr a réir meudachd an t-seòrsa tuathanais a thàtar a’ sireadh san latha anns a bheil sinn beò. Feumaidh croiteirean an diugh stoc a thogail a tha freagarrach air an t-seòrsa margadh gu bheil iad a’ dol agus feumaidh gach spréidh a bhith air beulaibh an luchd ceannachd aig an aois cheart. An uiridh chaidh féill laogh a chur air adhart am Port-rìgh san fhoghar agus chaidh suas ri ceithir cheud ainmhidh a reic anns an aon là. Tha luchd ceannachd ag iarraidh stuic còmhla a nise agus feumar, ged is doirbh e, nas lugha de àitean-creic a chumail a’ dol air feadh nan eilean. Tha laoigh nan Uibhistean a’ deanamh ìre mhath aig tuathanaich na crìoch Shasunnaich agus tha sinn an dòchas gum bi féill mhath gan leantainn gach bliadhna.

Tha e misneachail a bhith a’ faicinn gillean òga a’ cur ùidh ann an obair fearainn agus thall ’s a-bhos air feadh na dùthcha chithear


[TD 209]

iad gu dian, dealasach a’ toirt am beòthachd bhàrr an fhearainn agus tha iad dleasail air gach cuideachadh is misneachadh a gheibh iad. Tha sia bliadhna a nise bho rinneadh ullachadh le Achd Pàrlamaid air chor is gum faod seann daoine no daoine nach eil ag obrachadh an fhearainn, an cuid chroitean a thoirt air iasad (no <eng>sub-let<gai>) do neach eile aig am bheil feum air. Gu ruige so chaidh suas ri mìle croit gu deagh fheum air an dòigh so ach fhathast tha móran chroitean ann a bhiodh buanachdail a dhol air <eng>‘sub-let’<gai> do chroiteir òg, tapaidh sa’ bhaile. Chan eil neach as urrainn so a dhèanamh gun chead Coimisean nan Croitearan ach bheir iadsan gach seòladh is cuideachadh do neach air bith a dh’iarras e; agus tha e ri thuigsinn nach eil an croiteir a’ dol a chall nì air bith de chòirichean leis a’ cheum so a ghabhail.

Tha iasad airgid gu bhith a’ ceannach stuic a nise ga thairgsinn do chroiteir sam bith a tha an dùil stoc ùr a cheannach. Roimhe so b’e croiteir a thigeadh as ùr a-stigh do chroit a-mhàin a dhleasadh an cuideachadh. Thàtar an dòchas gun gabh móran an cothrom so gu bhith a’ leasachadh an stuic is gu bhith a’ ceannach spréidh as fheàrr agus, ’s dòcha, as freagarraiche.

Tha am barrachd coille air a cur is air a gearradh sa’ Ghaidhealtachd a nise na bha ann a riamh agus tha aobhar air gum bitheadh. A nise, mar a tha fios agaibh, gheibh croiteirean suim airgid airson gach acair a théid fo choille agus, le so, gabhaidh pàirt de’n talamh eile aca a' leasachadh gu toradh nas motha a thoirt uaithe. Tha bailtean thall ’s a-bhos a’ gabhail ris an tairgse so agus b’e An Claigeann, baile beag faisg air Dun-Bheagain, a’ chiad bhaile a fhuair an t-airgead cuideachaidh so mu làimh. Fhuair iad ceithir cheud punnd Sasunnach mu choinneamh dà cheud gu leth acaire de mhonadh a chaidh fo chraobhan.

An uair a tha sinn a’ bruidheann air airgead, faodar ainmeachadh gu bheil mogan beag aig a’ Choimisean gu cuideachadh a thoirt do chroiteir no do bhall de a theaghlach leis am bu mhiann dol airson ùine gheàrr a dh’ionnsachadh obair ùr a bhiodh e am beachd a dhèanamh air a’ chroit. Tha cheana grunnan air math an airgid a ghabhail. Chaidh croiteir á Leódhus do’n Eilean Sgitheanach a ghabhail eòlas air carpadaireachd agus chaidh duine no dithis a dh’ionnsachadh obair-làimhe eile san robh ùidh aca.

Tha móran ri dhèanamh fhathast air feadh na Gaidhealtachd mus bi cùisean mar bu mhiannach ach, ann a bhith a’ toirt sùil mun cuairt, tha e fìor a ràdh gu bheil Gaidheil an latha an diugh nas dòchasaiche na bha iad ri cuimhne neach a tha beò, agus tha iomadh cothrom againn nach robh a riamh againn roimhe. Thàtar an dòchas gun teid cùisean air an aghaidh le soirbheachadh is neart agus tha an crochadh oirnn uile ar dìcheall a dhèanamh a chum gun tachair so gun mhoille.


[TD 216]

CRUDHA EICH
Le CAILEIN T. MACCOINNICH

BHA’N corp ’na shìneadh air a dhruim-dìreach, aodann fuar neo-dhreachmhor ris na speuran agus réim bàn de liath-reothadh air fhiasaig. Sin mar a fhuair iad e, ’s aobhar a bhàis soilleir an clàr-aodainn—làrach crudha-eich a chuir an t-eanchainn ás.

’Se ’n geamair a lorg e ’measg an rainich, mu dhà mhìle o’n tigh-mhór, ’s thachair dhomh fhìn ’s do Dhiarmad an t-àite ruigheachd beagan mhionaidean mun dàinig am pòilis. Cha robh sinn ach a’ gabhail cuairt-fheasgair nuair a mhothaich sinn do’n chòmhlan dhaoine mun cuairt air a’ chorp. Chaidh sinn a-null far an robh iad, ’s dh’fhan sinn ’nan cuideachd gus an dàinig na maoir-sìthe còmhla ri dithis de ghillean na h-oighreachd, ’s iad a’ giùlain seòrsa de chrò-leab airson an corp a thoirt dhachaidh.

“Tha e soilleir dé thachair,” arsa Tómas Ruadh, bàillidh na h-oighreachd, “thilg an t-each e, ’s fhuair e sgailc o’n chrudha an clàr na bathais—mharbhadh e gun sgeamhadh.” A réir cholais bha ’m pòilis de’n bheachd cheudna, ged nach dubhairt iad móran.

Bha sùil gheur aig Diarmad orra, ’s iad a’ rùileach pòcaidean a’ chuirp, a’ leantainn a’ chleachdaidh àbhaistich. Sgaoil iad a-mach na lorg iad air pìos pàipeir; sporan làn notaichean, grunnan lìtrichean sa’ phòcaid achlais, sgian-phòcaid, gad iuchraichean, dhà na thrì bhuinn airgid, spliùchan-tombaca, cnapan siùcair (airson an eich, ma dh’fhaoidte), bucal beag a bhuineadh do àirneis eich agus lasadan beag òir.

Chruinnich iad na bh’air a shiubhal gu faicealach am pocan, chàireadh an corp air a’ chrò-leab ’s thog a’ chuideachd orra air ais do’n tigh-mhór—bha Fearchar Dubh Mac-a-Chléirich a’ deanamh an turais mu dheireadh dhachaidh air ghiùlain aig càch.

Ach dh’fhuirich Diarmad far an robh e, ’na shuidhe air cnap cloiche, a smig ’na làimh ’s pìob tombaca gun lasadh eadar fhiaclan. Bha mar gum biodh rudeiginn air inntinn, ach bha mise ro eòlach air, airson foighneachd dé bha cur dragh air. Shuidh mi ri thaobh, ’s thug mi fhéin a-mach a’ phìob—bha mi leagte gu leòr feitheamh gus am biodh e deònach gluasad. Agus cha robh mi ach gann air lasadh a chur ris a’ phìob, nuair a dh’éirich e ’na sheasamh. Thug e


[TD 217]

sùil gheur mór-chuairt air, ’s air a shocair fhéin theann e ri coiseachd dìreach gu craobh mhór dharaich a bha mu cheud slat air falbh. Chùm mise ceum ris, ach cha robh smid ás a bheul.

Nuair a ràinig sinn a’ chraobh bhruidhinn e. “Thoir sùil fhaicealach mun cuairt, a Sheòrais, feuch a faic thu dad air feadh an fheòir a so.” Thòisich sinn a’ lorg, mise gun fhios agam dé bha mi coimhead air a shon, ach, a dh’aindeoin sin a’ cumail sùil gheur air gach bad feòir is luachrach mu thimcheall na craoibhe. Bha esan a cheart cho trang a’ siubhal mun cuairt do’n chraoibh.

’S mu dheireadh lorg mi e—na i, a bh’ann; pìob thombaca an comhar a cinn am badan feòir dìreach fo’n chraoibh.

“’Ne so a bha thu lorg,” thuirt mi, ’s mi ga sìneadh dhà. Rug e air a’ phìob, ’s rinn e tearraideachadh oirre—pìob shnasail mhèarsam, le bann airgid mu’n chois.

“Dìreach sin,” ars esan mu dheireadh, “pìob Fhearchair—san dearbh àite bha mi ’n dùil a bhitheadh i. So far an do mharbhadh e, ’s chan ann far an d’fhuaradh a chorp.”

Thug mi sùil air; “Tha mi tuigsinn a nis,” arsa mi fhéin, “ghlacadh a chas sa’ stiorrap, shlaod an t-each e mu cheud slat mun do chaill a chas gréim, ’s air an rathad fhuair e sgailc o’n chrudha an clàr na bathais.” Rinn Diarmad gàire beag, ach chrath e cheann. “Dh’fhaodadh e bhith, dh’fhaodadh e bhith, ach an robh ’n corp colach ri rud a shlaodadh each ás a dhéidh ceud slat?”

B’fheudar dhomh aideachadh nach robh. Cha robh aodach air a shracadh, ’s cha robh milleadh air aodann, cas, na làmh, a bharrachd air an aon lot sa’ bhathais. Ach cha b’urrainn dhomh thuigsinn dé air thalamh a bha ruith an ceann mo chompanaich. Bha esan a nis a’ dìreadh dha’n chraoibh, ’s ann an tiota cha robh sealladh agam air a-measg nan duilleagan. Chrom e ann a dhà na thri mhionaidean ’s rinn e sgrùdadh geur air calpa na craoibhe ’s air an fheur mór-chuairt oirre.

Bha mi fhéin a’ sìor-amharc air, a’ coimhead cho glic, eòlach ’s a b’urrainn mi, ’s a’ faireachadh aig an aon àm mar dhuine air chall ann an ceò. Ach mu dheireadh thall, nuair bha m’fhoighidinn gu ruith a-mach, thionndaidh e rium, ’s thuirt e, “’Se mhort a chaidh a dheanamh air Fearchar Dubh; chan eil an teagamh as lugha agam ann a sin, ach ’se rud eile th’ann a lorg có rinn an gnìomh.”

“Chan eil thu dha-rìribh?” arsa mise gu h-amaideach—dh’fhaodainn a bhith na b’eòlaiche air Diarmad.

“Chan eil teagamh fo’n ghréin ann—tha na comharran soilleir gu leòr do’n t-sùil a leughas,” ars esan, “ach tiugainn an dràsda; chluinn sinn a-màireach dé rinn am pòilis dheth.” Thill sinn dhachaidh, ’s an còrr cha chanadh mo chompanach mu’n ghnothaich.

Chumadh a’ chùirt-rannsachaidh san tigh-mhór latharna-mhàireach, ’s corp an uachdarain fhathast gun chur fo’n talamh. An déidh


[TD 218]

móran ceasnachaidh air ais ’s air adhart, ràinig iad an co-dhùnadh a bha dùil ris—gun do thuit e ás an dìollaid ’s gun do bhuail an t-each, beathach coirpte, a chrudha air sa’ bhathais, a’ cur crìoch obann air a bheatha.

“Bheil thu sàsaichte a nis?” arsa mi fhéin ri Diarmad ’s sinn a’ fàgail an tighe còmhla ri càch.”

“Fada bhuaithe,” fhreagair esan, ’s e crathadh a ghuaillean, “bu mhath leam facal na dhà ri cuid de luchd-oibreach na h-oighreachd.”

Cha robh eòlas mór againn san àite—cha robh ach gann seachdain on thàinig sinn a dh’fhuireach do’n tigh-òsda airson an iasgaich. Ach bha sinn air a’ loch trì na ceithir a dh’uairean còmhla ris a’ gheamair, duine socair, gasda, foighidneach—rud nach robh droch fheum aig air aig amannan.

Thug sinn ceum sìos do’n tigh aigesan—bothan beag sgiobalta ann a sreath leth-dusan tigh, far an robh mhór chuid de sheirbhisich na h-oighreachd a’ fuireachd. Chuir Murchadh Bàn an geamair fàilte chridheil oirnn, ’s cha b’fhada gu robh na pìoban ’s an còmhradh a’ dol. Gu nàdurra thionndaidh a’ bhruidheann air bàs an uachdarain.

“Duine cruaidh, mì-chneasda gun eagal ro Dhia na ro dhuine,” arsa Murchadh, “cha chuireadh e iongnadh orm ged b’e breitheanas a thainig air.”

“Faodaidh gu robh nàimhdean aige?” arsa Diarmad.

“Nàimhdean,” ars am bodach, “Cha robh duine riamh aig an robh déiligeadh ri Fearchar Dubh nach lùigeadh a bheatha thoirt dheth—ged ’se an t-ainmhidh balbh a chuir ás dha mu dheireadh.”

“Dìreach sin,” arsa Diarmad, “An robh e marcachd tric?”

“A’ marcachd? Cha robh feasgar de’n bhliadhna nach robh e gabhail na cuairt cheudna air an each. Troimh’n choille bheithe, tarsainn na pàirce, a-mach gualainn a’ chnuic, a-nuas troimh ’n gheàrraidh ’s mar sin dhachaidh. ’S iomadh rabhadh a fhuair e mu’n bheathach eich ud, ach có chomhairle ris an gabhadh esan.” Chrath Murchadh a cheann. “Ach ann a seagh cha robh e fhéin dad na b’fheàrr na bhrùid. Deoch, boireannaich, geamadh, agus iomadh olc eile—chan eil fhios againn ach air beagan dheth.”

Dh’ éirich Diarmad gu falbh ’s lean mise e. Thainig an geamair chon an doruis còmhla rinn. San dealachadh thuirt Diarmad, “Tha mi smaoineachadh gu robh fras throm ann a raoir dìreach mu’n àm a bhiodh e tilleadh far a chuairt.”

“Bha sin ann, eadar a naoi ’s a deich—dìreach mar a bhiodh e a’ teannadh ris an tigh. Co-dhiù tha’n dotair ag ràdh gur ann mu’n àm sin a mharbhadh e. ’S chunna mi dealanach na dhà. Co aige bheil fhios nach e sin a chuir eagal air an each?”

Dhealaich sinn ri Murchadh, ’s ghabh sinn air adhart gu socair sìos an rathad. ’Se tigh a’ ghobha ’s a’ cheardach a bh’aig ceann shìos na sreatha, ’s bha gliong an ùird sa’ cheàrdaich a’ cur an


[TD 219]

céill gu robh an gobha ’na dhrip, bàs ann na ás. Thachair sinn air Calum Mór uair na dhà mu thimcheall tigh a’ gheamair, ’s bhrist Diarmad far an rathaid ’s ghabh e ’n ceum suas gu dorus na ceàrdaich. Sheas sinn san dorus ’s chuir sinn fàilte air Calum, ’s e trang a’ cur faobhar air coltair cruinn air an innean.

Leig e sìos an t-òrd, shàth e’n coltair dha’n teine ’s thàinig e nall far an robh sinn.

“’S ciamar tha na h-iasgairean nochd,” ars esan. “’S iongantach nach eil sibh a-mach air feasgar cho gealltanach.”

“Tha sinn gu gasda,” fhreagair Diarmad. “’S iongantach leam sibhse bhith ’g obair ’s am bàs cho dlùth dhuibh.” Shìn e òrdag rathad an tighe-mhóir.

Rinn Calum snodha ghàire. “’S esan am fear nach sguireadh airson duine eile, marbh na beò e. So an treas bàs san tigh-mhór o chionn bliadhna, ’s an t-aon fhear a chuir clos air a’ bhéisd.”

“Chuala mi sin,” arsa Diarmad. Thug an gobha sùil air. “’S tha mi creidsinn gun cuala thu cuideachd gur i ’n nighean agamsa a’ chiad bàs a bh’ann—bha i aig seirbhis ann.”

“Chuala,” fhreagair mo chompanach, “’S tha mi duilich mar thachair.”

Rinn Calum osna. “M’ aon duine teaghlaich—’s thainig i ri beatha fhéin—aig Sealbh Mór tha fhios carson.”

Thog Diarmad aon de na cruidhean-each a bh’air bocsa ri thaobh, ’s theann e ri tionndadh ’na làmhan airson greiseag. An sin sheall e air Calum dìreach eadar an dà shùil. “Tha fhios agad glé mhath carson, ’s chan eil mise idir ga do choireachadh airson a rud a rinn thu. Faodaidh gun deanainn fhéin e san t-suidheachadh cheudna.”

“Dé tha thu ciallachadh?” arsa ’n gobha—’s colg na feirge air. Chrath Diarmad a cheann. “Chan eil san àite ach aon duine ghiùlaineadh closach an uachdarain còrr is ceud slat — tha mi deimhinn gu robh suas ri ochd clacha deug ann.”

“Dé tha thu feuchainn ri dheanamh a-mach?” arsa Calum, “Tha fhios aig na h-uile dé dh’éirich dha.”

“Chan eil,” fhreagair Diarmad, “Ach tha fhios agamsa ’s agadsa. Bha thu ga fheitheamh fo’n chraoibh airson greis; dhìrich thu sin dha na geugan, ’s nuair a stad e ghabhail fasgadh o’n fhrois, fhuair thu’n cothrom a bha thu ’feitheamh o chionn greis. Thug e mach a phìob ach cha d’fhuair e ùine a lasadh. Bha lasadan ’na phòcaid. Aon nì nach eil mi cìnnteach ás—an ann le do làimh a bhuail thu a’ chrudha air, na robh i air bàrr maide agad.”

Sgaoil Calum a-mach a làmhan. “Ceart gu leòr,” ars esan. “Tha mi tuigsinn nach eil feum a bhith cleith dad tuilleadh. Sin dìreach mar thachair e. Cheangail mi chrudha air cromag a’ bhata


[TD 220]

agam, ’s thug mi dhà mu’n mhalaidh i nuair a choimhead e suas dha’n a’ chraoibh.”

Stad e, ’s thilg e smugaid air an innean.

“Mac an Droch-fhir, bha e dh’fheitheamh air o chionn fhada. Tha mise ’n dòchas gum bi chlosach a’ ròsladh an iutharn fad na sìorruidheachd. Chan ì mo nigheansa ’na h-aonar a thruaill an ceàrd—m’ aon nighean ghràidh . . .” theann na deòir a’ ruith sìos ri ghruaidh.

Ach thog e cheann, ’s cha robh eagal na aithreachas ’na shùil. “Dheanainn a rithisd e,” ars esan, “’s chan eil a’ chroich a’ cur eagal sa bith orm. Dé th’agamsa san t-saoghal tuilleadh airson gun iarrainn fuireach ann.”

Chuir Diarmad a làmh air a ghualainn. “Tha so eadar an triùir againn,” ars esan, “agus có mise airson breith a thoirt san t-suidheachadh?”

Sheall Calum air, “Tha thu ciallachadh . . . ?”

“Ni ’s motha tha mise toirt breith ort,” arsa mo chompanach, ’s e cleachdadh briathran na Fìrinn. “Biodh an lagh a’ lorg air a son fhéin, ma tha toil aca. Ann a lathair Dhia agus lagh as àirde na lagh duine, tha mo choguis saor.”

Thug e sùil ormsa. Chrath mise mo cheann. “Tha mo bhileansa balbh cuideachd,” thubhairt mi, “có mise nas fheàrr na thu fhéin, a Dhiarmaid?”

Dh’fhàg sinn Calum an glacaibh a bhròin ’s a choguis. Ach cha do chuir a h-aon againn slat air loch na abhainn fad nan trì latha eile dh’fhan sinn san àite. Air an trèana gu deas, theann mi foighneachd dha mo chompanach ciamar a bhuail e thuige gur e mhort a rinneadh air Fearchar Dubh, an t-uachdaran.

Ars esan, “’Se chiad nì a ghlac m’aire, an lot a bh’air a bhathais—bha e cho soilleir gur e crudha eich a rinn e. Ann an seagh bha làrach car snasail, seachd àraidh a chionn gu robh maoile cholach air. Ach ’se rud a bu neònaiche—far an robh còir làrach nan tàirnean a bhith, ’s ann a bha’n craiceann gun bhriseadh. Each le crùidhean gun tàirnean!—bha sin car neònach.

“Chuir sin an eanchainn agam air ghluasad. ’Se ’n dara nì a chuir iongnadh orm, ged bha spliùchan tombaca agus lasadan ’na phòca, nach robh pìob idir air a shiubhal. Sgrùd am pòilis mun cuairt do’n chorp gu math faicealach—ach cha do lorg iad rud ach na bh’air a shiubhal. Bha mi deimhinn gu robh phìob ’na bheul nuair a mharbhadh e, ach càite an do thuit i? Chuimhnich mi gu robh fras throm uisg’ ann mu’n àm, agus bhuail e thugam gu faod gun do ghabh e fasgadh an àiteiginn. Ma tha duine ri fasgadh a’ feitheamh ris an uisge dhol ás, tha e nàdurra dha lasadh a chur ris a’ phìob. Sheall mi mun cuairt ’s chunnaic mi a’ chraobh dharaich. Tha fhios agad fhéin air a’ chòrr.”


[TD 221]

“Ach dé mar bhuail thu air a’ ghobha?” dh’fhoighnich mi.

Rinn e gàire beag. “Aon uair ’s gun do ràinig mi an co-dhùnadh gur e mhort a rinneadh air, cha robh air ach ruith thairis air có aig an robh an cothrom ’s an t-aobhar airson a leithid a dhèanamh. Bha iomadh duine aig an robh aobhar, a réir gach sgeulachd. Ach có smaoinicheadh air crudha eich mar inneal marbhaidh? Có bu cholaiche na fear a bha làimhseachadh a leithid a h-uile latha dha bheatha, cha mhór. ’S an t-aobhar? Chuala thu fhéin cho math riumsa carson a thainig nighean Chaluim ri beatha fhéin. Faodaidh gur e rud a bh’ann nach gabhadh dearbhadh am feasd an cùirt lagha, a réir fianuis, ach cha robh ’n teagamh bu lugha agamsa sa’ chùis, eadhoin mun do dh’aidich e fhéin ris.”

“Bheil thu’n dùil gun dean an lagh an còrr rannsachaidh?” dh’fhoighneachd mi.

“Chan eil,” ars esan. “Thàinig iad gon a’ cho-dhùnaidh gur e’n t-each a mharbh e, ’s chan eil aobhar sa bith carson a dh’atharraicheadh iad am beachd. Ann a seagh bha chùirt-rannsachaidh ceart co-dhùnadh gur e crudha eich a mharbh e—ach ’se rud nach do thuig iad, so, nach robh an crudha idir air an each aig an àm.”

[Sanasan]


[TD 222]

CRIOMAGAN BHO LEABHAR-LATHA (1864)
Leis An Dotair A. Clerk, Cill-Mhàillidh
(bho SHOMHAIRLE MACMHAOILEIN)

<eng>Fragments of Gaelic Song taken down from Dugald Campbell, M.D. and Merchant, Glasgow, by Dr. Clerk. The following—composed by Campbell of Auchinbreck when under ban for chain—when or where not known:—<gai>

Uisg’ mu’n bhiolair an fhuarain
Mo dheoch mhadainn ’s gur fuar e,
’S thig an eilid mu’n cuairt ’s mi ’ga òl.

’S gun agam de chuideachd
Ach an cuilean dubh luidneach,
’S mor mo dhiubhail nach tuigeadh e cainnt.

* * *

Seisd—
He im ò la i lo, hiri am bo ro hug eile.

De a’ ghruaim seo ni air an latha, He im o, etc.
Chan uisge ’s cha ghaoth ’s cha cheathach, He im o, etc.
Guidheam beul sios air Mac Cailein, He im o, etc.
Air a mhithibh ’s air a mhaithibh, He im o, etc.
’S air na dh’éireadh leis a dh’fhearaibh, He im o, etc.
na bheil mór dhiubh gum bu crion iad, He im o, etc.
’S na bheil beag dhiubh n’ior a cluinn iad (sic), He im o, etc.
Ruith a’ chaorain (sic) leis an amhuinn.

* * *

<eng>Lines addressed to a witch<gai>—

A nighean na buitsiche móire
A dh’éireadh glé mhoch Di-Dòmhnaich,
A bhuaineadh na luibhean ’s na lòintean,
’S a stiùireadh na loingeas le’n seòlan
An aghaidh nam beanntan móra,
’S nach iarradh de stiùir ach an òrdag.


[TD 223]

<eng>The following is ascribed to Isabella of Argyle—the Lady of the Rock—exposed on <gai> ‘Sgeir na Baintighearna’—<eng>by MacLean of Duart. Dug. Campbell says she was subjected to the most revolting barbarities by the MacLeans before being left on the rock—singed.<gai> ‘A . . . Dhubh Dhuineach, ’S feairrde tu an dobhadh sin’—<eng>the brutes were exclaiming as they applied a peat to her.<gai>

Nach truagh leat mi, na hu ho,
’S mi ’gam bhàthadh, hu ho,
Mo chuailean donn, na hu ho,
Ri stoc Fearna, hu ho,
Bithidh Cloinn an t-Saoir, na bu ho,
An seo am màireach, hu ho,
’S gheibh iad mis’, na hu horin ho,
An déigh mo bhàthadh, hu ho,
’S an easgein ruadh(?), na hu horin ho,
’Na ghlas làimh, hu ho.

* * *

Ràdhan annasach a bh’aig tè Chirsty McMartin (ob.c.1864)—<eng>Speaking of her illness and tendency to faint she said<gai>—“Tha bathuinnean móra de laigsinnean a’ tighinn orm”—<eng>‘great drownings of weakness are coming on me’ and again speaking of a woman who had been attending her in Fort William<gai>—‘Bha i ro-thìreil’ <eng>‘landward,’ signifying that she was quiet and couthie in her way.<gai>

* * *

Dà fhacal annasach a fhuair an Dr. Clerk bho D. MacLachlainn—“Ugad” <eng>a kind of hiccup from mirth<gai>—“Ugad ’us aighear” <eng>he said was a common phrase.<gai> “Langaiseachadh bàta”—<eng>“warping a boat or hauling it on by means of a rope on shore. I heard<gai> ‘Eoghan Tàillear’ <eng>speak of<gai> ‘Eileach’ <eng>as a sort of Weir or Dyke of any kind in a river<gai>.”

[Sanas]


[TD 229]

GEOGRAPHY NA H-ALBANN

(3) NA H-EILEANAN A SIAR

Le SEUMAS MACTHOMAIS

Eachdraidh

Tha barrachd air aon ainm air na h-Eileanan a Siar. Theirear Innse Gall riutha, agus mar an ceudna an t-Eilean Fada. Tha na h-eileanan-sa a’ laighe ’nan sreath astar math an iar air tir-mór, air a bheil iad a’ cumail fasgaidh o stuadhan a’ Chuain a Siar. Is e Leódhas is Na Hearadh, Uibhist-a-Tuath, Beinn-na-Fadhla, Uibhist-a-Deas, agus Barraidh an fheadhainn as motha dhiubh, ach tha móran de eileanan beaga eile ’nan cois, agus tha daoine a’ fuireachd an cuid aca fhathast, ged tha móran aca gun duine annta o chionn fhada.

Bha daoine fuireachd anns an Eilean Fhada o chionn mìltean bliadhna, ach chan eil lorg againn ann an sgrìobhadh mu’n deidhinn. Tha tursachan Chalanais a’ toirt fianuis dhuinn air daoine bha beò san tìr mus robh iomradh air na Rómanaich. Tha naidheachdan taisgte anns na tighean-fo-thalamh an Uibhist-a-Tuath, anns na cearcaill chloiche an iomadh eilean mór is beag, agus anns na dùin an cois nan cladaichean agus air lochan, nam b’urrainn sinn an leughadh.

Anns an t-siathamh is an t-seachdamh linn bha naoimh á Eirinn a’ sgaoileadh an t-soisgeil air feadh nan Eileanan a Siar, agus chan eil teagamh idir nach robh buaidh mhór aca an iomadh dòigh air beatha an t-sluaigh a-measg an robh iad ag obair. Faodaidh gur h-iad a thug a’ chiad eòlas do na h-eileanaich air àiteach fearainn, cur is buain, buar is spréidh.

Tha beagan iomraidh am beul-aithris Eireann air na h-Eileanan a Siar, ach is ann an uirsgeulan Lochlainn a tha a’ chiad iomradh cinnteach againn orra. Anns an naoitheamh linn bha na Lochlainnich an seilbh air na h-eileanan gu léir. Tha cruth is cleachdaidhean an t-sluaigh an iomadh àite, eadhon an diugh, a’ nochdadh gu robh iad fada a’ tàmh annta, agus tha ainmean chnoc is bheann, ghleann is lochan, agus eadhon ainm is sloinneadh cuid de’n luchd-àitich ag innseadh dhuinn an sgeul cheudna.

Chaill na Lochlainnich an smachd air an dùthaich an déidh blàr na Leargaidh Ghallda, anns a’ bhliadhna 1263.


[TD 230]

Chan eil teagamh nach robh Ceiltich anns na h-Eileanan a Siar mus tàinig Lochlainnich a riamh faisg orra, ach is ann an déidh dhaibh fàgail nan cladaichean againn a thàinig a’ chuid mhór de luchd na Gàidhlig. Agus an ùine nach robh fada bha an sluagh cho Gaidhealach an gnè ’s an cainnt agus a bha iad fad cheithir cheud bliadhna cho fìor Lochlainneach.

Anns a’ cheithreamh linn deug fhuair Tighearnan nan Eilean, Clann Dòmhnaill, seilbh air an Eilean Fhada. Bha Clann MhicLeòid ann an Leódhas is Na Hearadh fo an làmhan, bha na Dòmhnallaich an Uibhist, agus Clann MhicNèill am Barraidh. Cha do chuir an Crùn sùil anns na h-Eileanan a Siar gus an t-siathamh linn deug, agus chan ann gun chruaidh spàirn a ghlac iad làn ùghdarras thairis orra. Tha eachdraidh na rìoghachd a’ dèanamh iomradh soilleir mar a bha an déidh sin.


Leódhas

Is e aon eilean a tha ann an Leódhas agus Na Hearadh—an t-eilean as motha tha an Alba. Buinidh Leódhas do Shiorrachd Rois, agus buinidh Na Hearadh do Shiorrachd Inbhirnis. Tha a’ chrìoch eadar Leódhas agus Na Hearadh a’ ruith o Loch Sìophort air an taobh an ear gu Loch Résort air an taobh an iar. Tha an t-Eilean trì fichead mìle air fad agus mu dheich mìle fichead air leud an àiteachan. Chan eil creagan air an t-saoghal as sine na creagan cruaidhe loma an Eilein-sa.

Tha mòinteach ìosal bhog anns a bheil móran lochan beaga is móra a’ còmhdach a’ chuid as motha de Leódhas. Ann an ceann a deas an Eilein, o’n Phàirc gu Sgìre Uige, tha cnuic is beanntan corrach, cuid aca suas ri 2,000 troigh air àirde, ach tha ceann a tuath an Eilein ìosal. An cois an taobh an ear, o chrìoch na Hearadh gu Steòrnabhagh, tha bàigh dhomhainn fhasgach, a bha feumail do na h-iasgairean aig aon àm ged nach eil bàtaichean no eathraichean ri am faicinn annta an diugh. Ann an iomadh àite air taobh an iar an Eilein tha raointean de ghainmhich ghil.

Far a bheil talamh criadhach clachach os cionn nan seann chreagan tha e comasach le saothair is mathachadh talamh àitich a dhèanamh dheth. Gabhaidh so a dhèanamh mar an ceudna de thalamh mòintich nach eil ro dhomhainn ma tha talamh criadhach fo’n mhòine. Tha a’ mhòinteach nach gabh a h-àiteach gun móran saothrach is cosgais—agus tha pailteas de’n t-seòrsa fuinn so air gach làimh—ro fheumail airson spréidhe is connaidh.

Tha na machraichean an cois an Loch a Tuath agus air taobh an iar an Eilein bho Nis gu Uig nas torraiche na a’ chuid eile de’n fhearann. Is ann an cois na mara far a bheil iad sin a tha na bailtean ach aon no dhà. Tha barrachd air aon aobhar gur h-ann an cois a’ chladaich a tha na bailtean. Is ann eadar a’ mhòinteach


[TD 231]

agus an cladach a tha an talamh a tha freagarrach airson àitich. Mus robh rathaidean eadar baile is baile bha dol is tighinn anns na h-eathraichean air muir, agus a bharrachd air a sin, bha an sluagh a’ toirt earrann mhath de’n teachd-an-tìr ás a’ chuan. Bu mhath leotha an dachaidhean a bhith dlùth do’n chladach. Bha an fheamainn goireasach airson mathachadh na talamhainn, agus mar a b’fhaisge i is ann a b’fhasa i.

Bha sluagh Leódhais aon uair gu mór an urra ris na bheireadh iad ás an talamh a bha toirt bàrr cuimseach de fheur, coirce, eòrna is buntàta. Nuair a thug iad aghaidh air an iasgach bha e ’na chuideachadh mór dhaibh a thaobh bìdh is airgid.

Airson iomadh bliadhna bha an sluagh an crochadh air tuathanachas is iasgach. Cha robh rian cosnaidh eile aca. Ach an diugh agus fada roimh an diugh chan eil móran ris an iasgach an Leódha, agus chan eil iad a’ deanamh feum de’n talamh mar a bha.

Bho dh’éirich prìs bheathaichean bliadhnachan air ais tha aire an t-sluaigh nas motha air stoc na air bàrr. Tha àireamh a’ chruidh a’ dol nas lugha agus àireamh nan caorach a’ sìor éirigh. Rè an t-samhraidh agus an fhoghair tha na caoraich air a’ mhòintich no anns na beannaibh, ach chithear iad timcheall nam bailtean an còrr de’n bhliadhna. O chionn beagan bhliadhnachan air ais tha cùl nam bailtean thall ’s a-bhos a’ tighinn fo bhlàth. Tha fras feòir air a chur anns an talamh far na bhuaineadh a’ mhòine, agus le còmhnadh gainmhich shligich is mathachadh eile tha raointean gorma ri’m faicinn far nach robh ach fàsach lom. Chan eil an teagamh as lugha nach e nì ro fheumail a tha an so, agus tha dòchas gun teid crodh an lìonmhorachd ’na lorg.

Anns a’ bhliadhna 1952 bha àireamh bheathaichean an Leódhas mar a leanas:

crodh bainne 3,751
crodh eile 1,034
caoraich uan 63,163
caoraich eile 80,618
mucan 84
cearcan 82,005

Tha toradh an fhearainn, a thaobh bàrr is beathaichean, air a chur ri biadh an t-sluaigh; is e glé bheag a tha air a reic airson airgid.

Bha uair a bha iasgach a’ sgadain agus an éisg ghlais glé fheumail san Eilean, ach leig na Leódhasaich seachad an t-iasgach ach beag o chionn ùine air ais. Is cuimhne leinn ceudan de bhàtaichean beaga is móra a bhith ’g iasgach a-mach á Steòrnabhagh, agus bha a’ chuid mhór de mhuinntir an Eilein ris an obair-sa. Bha fir is mnathan an sàs ann. Tha iasgach Steòrnabhaigh an diugh


[TD 232]

an urra ri iasgairean ás na puirt an ear, agus is ann ainneamh a chithear móran diubh fhéin a-mach agus a-steach. Ach tha dòchas, ann am beagan ùine, gun tig iasgach nan giomach is nam partan gu ìre, agus gum faigh iomadh fear obair, ann an tighean-giollachd an Steòrnabhagh is an àiteachan eile.

Is e obair a’ chlò-mhóir an obair as feumaile anns an Eilean o chionn deich bliadhna fichead. Tha a’ chuid as motha de’n chlòimh a’ tighinn o thir-mór. Tha i air a dath is air a snìomh, agus an clò nuair a bhios e deiseil air a nigheadh agus air a luadh. Tha ceithir muilnean ris an obair ann an Steòrnabhagh agus tha móran as na bailtean as fhaisge a’ faighinn oibreach annta. Tha an clò air fhigheadh anns na bailtean beaga air an tuath air beairtean nan croitearan. Chan eil bliadhna a nis nach eil mu 5,000,000 slat de’n chlò so air a reic air feadh an t-saoghail agus gu sònraichte ann an Ameireaga.

Lorgar móran de ghillean òga an Eilein anns na soithichean bathair a tha daonnan a’ seòladh nan cuaintean, agus tha na caileagan a’ teagasg anns na sgoilean, no ’nam ban-eiridinn, no a’ frithealadh an tighean-òsda na dùthcha. Is e beagan de’n òigridh a tha cur seachad am beatha gu h-iomlan aig an tigh.

Aig aon àm, mus robh rathaidean idir anns an Eilean, is ann le eathraichean, mar a dh’ainmich sinn, a bha daoine a’ dol o àite gu àite an cois nan cladaichean. Ach an diugh tha rathaidean móra an Rìgh a’ ceangal Steòrnabhaigh, aon bhaile mór an Eilein anns a bheil 5,000 sluaigh, ris gach clachan. An àite eich is cairtean ris an robh daoine an urra o chionn dà fhichead bliadhna air ais airson goireasan a thoirt thuca ás a’ bhaile mhór tha carabaidean de gach seòrsa a’ dol ’s a’ tighinn eadar na bailtean gun abhsadh. Ruigidh gach goireas a tha feumail gach tigh air chuibhleachan. Tha steamar a’ dol eadar Steòrnabhagh is Caol Ailse agus Malaig sia là san t-seachdain, agus tha soithichean bathair a’ ruith eadar Steòrnabhagh is Glaschu, Líte, agus Eirinn gach seachdain. A thuilleadh air sin tha itealan a’ siubhal eadar Leódhas is Inbhirnis is Glaschu. Bha uair a bha an t-Eilean Fada seachranach, ach dh’fhalbh an là sin.

A-measg nan Leódhasach a choisinn cliù dhaibh féin mar sgoilearan, mar luchd riaghlaidh, agus mar luchd rannsachaidh bha ceathrar de Chloinn Choinnich a rugadh an Steòrnabhagh. Rinn

[Sanas]


[TD 233]

an Ridire Alasdair MacCoinnich ainm dha fhéin mar fhear rannsachaidh dùthcha air feadh Chanada. Choisinn Cailean MacCoinnich cliù mar fhear tionail làmh-sgrìobhaidhean agus mar fhear tomhais-fearainn anns na h-Innseachan. Sgrìobh U. C. MacCoinnich gu fiosrach agus gu farsaing mu eachdraidh nan eileanan a Siar; agus rinn Agnes Muir NicCoinnich àite cinnteach dhith fhéin le àireamh leabhraichean seaghail tomadach a sgrìobh i air eachdraidh Alba.


Na Hearadh

Tha cnuic chreagach loma, agus beanntan àrda an ceann a tuath Na Hearadh. Tha An Cliseam, a’ bheinn as àirde anns an Eilean Fhada, còrr air 2,600 troigh air àirde. Anns a’ cheàrnaidh so de’n sgìre chan eil móran talamh àitich, ach tha feur math a’ fàs air slios nan cnoc is nam beann a bheathaicheas àireamh chaorach air a bheil na croitearan an tomhais mhóir an crochadh airson an teachd-an-tìr. An cois nan cladaichean far a bheil na bailtean beaga an achlais gach bàigh tha beagan iasgairean ghiomach is sgadain. Is e an Tairbeirt am baile-puirt aca. Tha muileann snìomha anns a’ bhaile bheag so, agus is i obair a’ chlò mhóir an obair as feumaile anns an sgìre gu léir.

An ceann a deas Na Hearadh, far a bheil a’ chuid mhór de’n t-sluagh, tha barrachd talamh àitich an cois na mara agus tha an talamh nas torraiche. Tha laimrigean anns an Ob agus an Ródal aig am faod soithichean tadhal. Air slios an taobh an iar agus anns an fhìor cheann a deas tha machraichean a bheir bàrr iomchuidh.

Chan eil anns Na Hearadh ach aon sgìre, agus tha i so a’ gabhail a-steach Eilean Sgalpaidh, Beàrnaraidh, agus An Scarp, eileanan anns a bheil àireamh sluaigh a’ fuireachd fhathast.

Tha rathaidean lùbach a’ ruith eadar na bailtean an cois a’ chladaich anns gach ceàrnaidh. Tha soitheach aisig a’ dol eadar Uig an Eilein Sgitheanaich agus an Tairbeirt, agus bheir carbaidean luchd turais is gach goireas eadar Steòrnabhagh is Na Hearadh.

Mar a tha tachairt an Leódhas tha òigridh Na Hearadh air feadh an t-saoghail a’ cosnadh an teachd-an-tìr air muir, anns na bailtean mu dheas, no an tìrean céine. Tha àireamh an t-sluaigh a’ sìor dhol nas lugha; an diugh chan eil ach mu 3,000 anns an sgìre air fad.

Ann an Ródal tha fìor sheann eaglais a bha glé ainmeil fad linntean an eachdraidh nan Eileanan a Siar, agus anns a bheilear ag aoradh gus an là an diugh.

A-measg mhuinntir a tha airidh air cliù is urram tha dithis bhàrd—Màiri Nighean Alasdair Ruaidh, agus Iain Moireasdan, Gobha Na Hearadh.


[TD 234]

Uibhist

Buinidh an t-eilean mara, Uibhist-a-Tuath, do shiorrachd Inbhirnis, agus tha 103,274 acair ann gu léir. Tha an Cuan an Iar a’ cumail crìche ris air an taobh an iar agus an iar-thuath, A’ Mhaoil Bheag air an taobh an ear, agus tha fadhail fharsaing ao-domhainn ri muir-tràigh, eadar e is Beinn-na-fadhla. Tha oirthir an ear agus an ear-thuath creagach. Gheibhear na cnuic as àirde—Ebhal (1138 troigh), Lì Deas (920), Lì Tuath (823)—air an taobh an ear. Tha mòinteach fharsaing, fhàsail am meadhon an eilein, le iomadh loch uisge. Is e Loch Scadabhagh, a tha ceithir mìle gu leth air fad, an té as motha aca.

Air an taobh an ear tha dà mheur mara, Loch-nam-madadh is Loch Ephort, a’ sìneadh fada steach o’n ear. Is e loch mór, fasgach a tha ann an Loch-nam-madadh. Trì laithean san t-seachdain tha soitheach a’ ruith eadar an cala-sa is tir-mór, agus aon uair san t-seachdain tha soitheach bathair á Glaschu a’ tadhal. Timcheall an dà loch-sa tha croitean de thalamh dubh, agus raon fharsaing de thalamh cùil.

Air an taobh an iar agus air an taobh a tuath chithear cearcal de ghainmhich ghil ris na cladaichean. Eadar an oirthir agus am breac-thalamh ’s an dubh-thalamh tha crios leathann de mhachair thorrach, agus a-steach air an dubh-thalamh tha an geàrraidh. Tha an talamh àitich a’ cur dheth bàrr math de eòrna, coirce, seagal is buntàta. Gach bliadhna tha mu 2,000 beathach cruidh is ceudan caora air an reic anns an eilean.

Ann an Loch-nam-madadh tha àireamh sluaigh an sàs an obair feamann. Far a bheil àiteachan freagarrach tha sgiobaidhean ag iasgach nan giomach, a thuilleadh air croiteireachd. Tha muileann fhighe an Loch Ephort, agus tha cuid de na boireannaich ris a’ chlò ’nan dachaidhean fhéin.

Gun teagamh, is e tuathanachas air a bheil sluagh nam bailtean an cois an oirthir an iar is a tuath an crochadh. So far a bheil a’ chuid mhór de’n t-sluagh a’ còmhnuidh. Tha rathad math ceithir thimcheall an eilein, le meuran gu na clachain bheaga. Chan eil dìth rian siubhail an àite. Tha cabhsair a nis a’ ceangal Uibhist a Tuath is Beinn-na-Fadhla ri chéile. Is e àireamh an t-sluaigh 2,500.

[Sanas]


[TD 235]

Timcheall Uibhist-a-Tuath tha móran de eileanan beaga. Mu mhìle deas air tha Rònaidh, dà mhìle air fad is mìle air leud. Tha aon tac chaorach anns an eilean chnocach-sa. An iar air tha Griomsaidh. Is e talamh mòintich as motha a tha ann, ach tha beagan chroitean air fheadh an sud ’s an so.

Is e maraichean a tha anns a’ mhór chuid de’n t-sluagh. O chionn iomadh ginealach thatar a’ togail bhàtaichean iasgaich anns an eilean bheag-sa.

Tha grunn theaghlaichean air Baile-sear, eilean machrach. Anns a’ bhliadhna 1540 dh’fhalbh am muir le cuibhrionn mhath de’n eilean. Air àireamh de na h-eileanan beaga eile chan eil duine an diugh a’ fuireachd ged a bha sluagh sona orra uaireigin.

Buinidh Beàrnaraidh do Na Hearadh, ach tha barrachd dol is tighinn eadar e is Uibhist oir tha iad dlùth dha chéile. Tha mu dhà cheud neach air an eilean, agus tha sgoil is eaglais is Ofais a’ Phuist aca.

Eadar Barraidh is Beinn-na-fadhla tha Uibhist-a-Deas. Tha an taobh an ear aige creagach, neo-thorrach, le cnuic àrda mar a tha Beinn Mhór (2034), Coradal (1723), agus Heacal (1988). Tha Loch Badhasdail, Loch Aoineart, Loch Sgiobart, agus Loch a’ Chàrnain a’ sìneadh a-steach dh’ ionnsaigh nan cnoc so. Air taobh an iar nan cnoc tha mòinteach fharsaing far a bheil iomadh loch uisge, agus eadar a’ mhòinteach ’s an cladach tha talamh àitich le bailtean beaga o cheann gu ceann de’n sgìre. Chithear gu bheil machair ghlas, fheurach eadar an dubh-thalamh ’s am breac-thalamh agus an oirthir.

Chan eil ach aon tac anns an eilean far an robh seachd eile aig aon àm. Chuireadh air càch ceud teaghlach o cheàrnaidhean eile far an robh cus sluaigh. Is ann air aon diubh a rugadh Fionnghal NicDhòmhnaill. Is e tuathanachas bith-beò a’ mhóir-chuid. Tha obair feamann am Badhasdail, agus muileann fhighe san Iochdar. Ann an Loch Badhasdail tha tigh-uighean a’ freasgairt air Barraidh agus air Uibhist-a-Deas. Tha mu 2,300 beathach cruidh agus àireamh mhór chaorach air an reic gach bliadhna.

Is e eilean ìosal a tha am Beinn-na-fadhla, eilean mu ochd mìle air fad is sia air leud. Tha an sluagh an crochadh air reic bheathaichean. Is e earrann de sgìre Uibhist-a-Deas a tha ann, ceangailte ris le drochaid mhath. A nis, leis an drochaid air an fhadhail a tuath, tha slighe réidh—trì fichead mìle de rathad math eadar Caolas Bharraidh agus Caolas Bheàrnaraidh.

Tha soithichean-adhair a’ dol ’s a’ tighinn eadar an t-eilean is Glaschu agus Steòrnabhagh, agus tha soitheach nan litrichean a’ tadhal an Lochbadhasdail trì uairean san t-seachdain.

Is e àireamh an t-sluaigh an Uibhist-a-Deas gu h-iomlan 3,500.


[TD 236]

Barraidh

“Ged is fhad a-mach Barraidh ruigear e.” Tha Barraidh fhathast mar a bha, ’na eilean mara fada bho thìr, ach tha e móran nas fhasa a ruighinn an diugh na bha e aon uair. Ruigear e bho Ghlaschu ann an dà uair a thìde air itealan, ach ann an soitheach mara bheir e cuid mhath de latha mus ruigear e ás an Oban.

Am fear a théid air astar-cuain gu Barraidh saoilidh e, nuair a tha e tighinn dlùth do thìr, nach eil san eilean bheag so ach fìor àite creagach, lom, ciar, neo-thorrach. Chan eil Barraidh ach beag gun teagamh—timcheall air ochd mìle a dh’fhad agus beagan is cóig mìle air leud—agus tha e fìor gur h-ann sgallach, glas a chithear e bho’n mhuir: ach tha tuilleadh is creag anns an eilean bhòidheach so. Their na Barraich fhéin gu bheil seallaidhean san eilean aca de gach seòrsa cho riochdail is a chithear an àite sam bith. Is e an tul fhìrinn a tha an sin.

Chan eil meadhon an eilein ach creagach, gun a’ bheag a’ tighinn gu ìre ann ach fraoch is fianach glas, ach chan ann mar so idir a tha e air fad. Air an taobh an iar tha machraichean brèagha, farsaing air an sgeadachadh an àm an t-samhraidh le lusan is flùraichean de gach seòrsa, agus cluinnear tuinn mhorbhanach a’ Chuain Shiar a’ bualadh le farum air tràighean de ghainmhich ghil nach eil an samhail ach tearc. Chan eil tràighean de’n t-seòrsa so air an taobh an ear idir. An àite sin gheibhear òban agus bàghan beaga, agus am muir ga shìneadh fhéin air creagan cruaidhe, glasa. Anns a’ cheann a tuath tha raointean gainmhich cuideachd.

So far a bheil Tràigh Mhór Bharraidh a tha cho farsaing, cho còmhnard is cho réidh agus gun laigh oirre an t-itealan a thig á Glaschu a’ giùlan luchd-cuairt, litrichean, pàipearan-naidheachd agus iomadh seòrsa de bhathar aotrom eile. Tha an Tràigh Mhór, anns a bheil muinntir Bharraidh cho uasal, feumail, annasach agus eireachdail. Is ann dlùth air na tràighean a tha am fonn as torraiche san eilean gu léir. Tha am fearann so an diugh air a roinn a-measg dà fhichead croitear, ach bha uair a bha e ’na thuathanachas.

Tha cnuic is beanntan is monaidhean gu leòr san eilean. Is e Héabhal a tha mu mhìle á Bàgh a’ Chaisteil a’ bheinn as àirde ann am Barraidh.

Ged nach eil móran lochan am Barraidh tha iasgach bhreac air an fheadhainn as motha, mar a tha Loch Thangasdal, Loch an Dùin, agus Loch Nic Ruaidhe.

Aig aon àm, agus airson iomadh bliadhna, bha muinntir an eilein-sa an urra ris na bheireadh iad ás an talamh agus ás an fhairge. Chan ann mar sin a tha an suidheachadh an diugh. Gun teagamh cha robh cus de thalamh torrach ann am Barraidh a riamh, agus mar sin is e an t-iasgach an rian cosnaidh a b’fheàrr a bha aca. Bha bàtaichean ás gach port-iasgaich an Alba a’ cur a-mach


[TD 237]

an cuid éisg air laimrigean Bhàgh a’ Chaisteil; bha baraillean sgadain gun àireamh gan lìonadh agus air an reic air tir-mór Alba agus an dùthchannan na Roinn Eòrpa. Ach sguir sin bho chionn deich bliadhna fichead, agus chan eil iomradh aig òigridh an eilein gun robh a leithid ann a riamh.

Ged a chaidh an t-iasgach air chùl cha mhór gu tur is e am muir fhathast an taice as motha a tha aig òigridh Bharraidh. Is e fìor chorra ghille nach roghnaich a bhith ’na sheòladair, agus tha còmhlan ás ùr dhiubh a’ togail orra gach bliadhna gu ruig Lunnainn agus Glaschu gus am beò-shlainte a chosnadh air na cuaintean air feadh an t-saoghail. Chan eil oibrichean seasmhach ach glé ghann san eilean. Tha beagan ri fighe air beairtean, agus tha cuid ag iasgach a’ ghiomaich. Bheir àireamh bheag an teachd-an-tìr ás an talamh, gu sònraichte air an taobh an iar agus ann an Eòiligearraidh far a bheil am fearann as fheàrr. Tha stoc math aca so agus togaidh an cuid chruidh agus chaorach deagh phrìs aig margaidhean Shruighlea agus an Obain. O chionn beagan bhliadhnachan chuir buidheann de chroitearan Bharraidh caoraich air na h-eileanan a tha deas air Bhatarsaidh agus tha an oidhirp a’ soirbheachadh leotha. Tha an Tràigh Mhór air leth pailt ann am maorach, agus bithidh an strùban a bhithear a’ togail uaipe ga reic an Lunnainn. Bithear cuideachd a’ togail na slige bho’n Tràigh Mhóir, ga pronnadh ’na duslach agus ga reic airson biadh chearc. Thàtar a’ dèanamh oidhirp o chionn ghoirid gus flùraichean àrach airson an reic.

A chionn gur h-ann an iomallan an eilein a tha an talamh-àitich as fheàrr is ann anns na h-àitichean sin a tha an dà cheud deug pearsa a tha ann am Barraidh a’ fuireach. A thuilleadh orra so tha mu thrì cheud a bhitheas a’ tighinn o àm gu àm. Tha iad so gan cosnadh an àitean eile—na caileagan anns na tighean-òsda, agus na fir aig muir.

Tha bailtean beaga làmh ri làimh ceithir thimcheall an eilein. Is e Bàgh a’ Chaisteil am fear as motha dhiubh. So aon de phrìomh bhailtean-iasgaich Alba aig aon àm.

Ged a tha Barraidh ’na àite seachranach, agus ged a tha gu leòr de ghoireasan a’ bhaile mhóir air an àicheadh air sluagh an eilein, chan eil e idir duilich na h-oidhcheanan geamhraidh a chur seachad. Tha aighear, sunnd agus fearas-chuideachd glé dhlùth do chridhe a’ Bharraich. Ann am Bàgh a’ Chaisteil, am Baile na Creige, agus anns a’ Bhàgh-a-Tuath bithidh an òigridh agus cuid nach eil ro òg a’ tional airson dannsa, céilidh, cairtean, luadh agus iomadh cur-seachad eile.

Tha na h-eileanan beaga a tha deas air Barraidh gun duine a’ fuireach annta an diugh ach am Beàrnaraidh is an Bhatarsaidh, agus chan eil ann am Beàrnaraidh ach sgiobadh an tigh-sholuis.


[TD 238]

[Dealbh]

IORRAM NAM FOGARRACH CANEIDIANACH
eadar-theangaichte le Mgr. STANLEY MACDHOMHNAILL

CHUIREADH an t-eadar-theangachadh so, agus an dà dhealbh, thugainn le piuthar an ùghdair, Sister St. Veronica, a tha air a bhith a’ leughadh Gairm, ’s a’ cur a taic ris, a riamh bho thòisich e. Tha ise a’ teagasg Eachdraidh ann an Colaisde Mount Saint Bernard, an Antigonish, an Alba Nuadh.

Thug a bràthair, an t-Athair Stanley, a-mach dreuchd na sagairteachd ann an 1917, an déidh oileanachadh ann an Oilthigh St. Francis Xavier. Bu bhràthair dha Aonghas, a bha ’na Phrìomhair air Alba Nuadh, agus tha bràthair eile ann, Mr. Justice Macdonald, a tha ’na bhritheamh an Ard-chùirt Alberta. Bha an teaghlach air fad dìleas do ’n Ghàidhlig agus do dhìleab an sinnsirean Gaidhealach, agus a rèir coltais cha do chuir sin bacadh orra.

Chuireadh an clò eadar-theangachadh eile de’n iorram so ann am Mac-talla, agus thugadh am follais a rithist e anns an <eng>Celtic Annual<gai> anns a’ bhliadhna 1914.

O éisdibh rium mar dh’ éisd nuair sheinn ar n-athair
O chian na dàin bu ghnàth do thìr ar dàimh;
O éisdibh rium ’s seinnibh binn is làidir,
An guth ag éirigh àrd le buill’ an ràimh.


[TD 239]

Fonn—
Tha lòintean farsainn ’s coilltean àrd gach taobh
Ach ’s fhada bhuainne tìr ar breith ’s ar gaoil.

Tha beanntan àrd ’s fairsneachd cuain gar sgaradh
Bho ’n àirigh bhig ’s an eilean fada thall;
Ach ’s blàth an fhuil ’s dìleas cridh a’ Ghaidheil,
’S nar suain gum faic sinn fhathast Innse-Gall.

Cha shiubhail sinn a chaoidh an gleannan rùnach.
Le chaochan sèimh fo dhubhar nan cnoc shìth,
Cha sheas fo airm mu bhratach àrd ar cinnidh,
’S chan fhaic sinn loinnir luain air lic nan rìgh.

Nuair rinn ar sinnsreadh àiteach le cruaidh shaothair,
’S thog iad dùin g’an dian bho nàimhdean breun,
Cha d’ innis fàidh gum biodh an slioc air faondradh,
Is caoraich bhàn air fonn nan laoch ’s nan treun.

Nuair thig orr’ nàimhdean breun ’s cogadh gaorrach,
Bu ro mhath claidheamh mór an làimh gach treun;
Ach ’s iomadh cridh’ a dhòirteadh fhuil gun saoradh
Tha dubhach, trom, thar chuan an dùthaich chéin.

[Dealbh]
An t-Athair Stanley a’ coiseachd air falbh bho Eaglais <eng>St. Mary’s, Big Pond,<gai> Ceap Breatainn, as t-fhoghar so chaidh, ’s e air a dhreuchd innte a thoirt suas.


[TD 240]

GAISGICH, 1967
Sgialachd 2
le DOMHNALL IAIN MACLEOID

“. . . —main do mhùirn,” ars an seann duine, “A bhean, cuiridh mi do mhac, an duine òg so, m’fheòil, a-mach uam a shaoghal mùirn-dhiomaineach nam feasgar ’s nam madainn far eil ceò is ceòl is fàile oraingearan is goirteas, neo-thuigsinn is mì-mhodh is chì mi dé mar a nì e.

“Togaidh mi bùth dha far am fritheil e miann-ana an luchd-turuis bheann Ghallda, na càraichean ’s na coisichean, fir gearain còrns is fir-turuis Bunyan. Hà, hà.

“Cuiridh mi a-mach uam do’n t-saoghal,” ’s an seann duine, “an duine òg so de’m fheòil dh’fhiach có ris is coltach e. Nach màite gu fàs e,” ars am bodach, “gu bhith, mar a bha athair, ’na lòchran cùinnidh is fialaidheachd, ’s ’na choinneal maise is gaisge, mar thuirt am bàrd o shean. Mar a bha athair nuair a phòs thus’ e.”

“Mar thuirt am bàrd eile, <eng>‘Pure as a candle before the Holy Rood’<gai> a bha mise. Bha mise na b’fheàrr mun do phòs mi thu, mun do thruaill do mhaoin shaoghalta mi.”

“Deàlraidh an t-òr aige orra o chian, is tionndaidhidh iad an aodann thuige mar a thionndaidh thus ugamsa.”

“Thug mo gheal cheartas toibheum do’n aingidh.”

“Coinneal Coibhneis is cumhachd mi.”

“Cnap geir eich!”

Dh’éirich an seann duine is chaidh e do’n bhath-room. Dh’eugh i ás a dhéidh. Thill e a-stigh leis a leabhar airson a ghabhail.


Dìreach an là ás déidh so, thuirt fàidh, a choinnich rithe air an t-sràid, ris a’ chaillich: “Chì mi dearg orra mar fhuil uain orra.” Mar a thuirt a bhan-dhraoidh ri Meadhbh.


Chuireadh Bùth Chuilinns fo uidheam rèitich—Gaisgeach na <eng>Blue Shield.<gai> Cha robh eagal orra roimh an coimhearsnaich, am muinntir fhéin, oir bha tinneas sàraichte, cadalach, neo-neartmhoireachd orra, neo-chomasachd bruthainn-sgìth, rudeigin coltach ris a’ cheas noinden a bhitheadh air na h-Ultaich (Sin sluagh Ulaidh) o shean. Ach bha nàimhdean aca—’s ’nam measg feadhainn a dh’fhàg an tìr is an daoine air sàilleabh dìblidheachd agus eucoir an co-luchd-dùthcha—gu h-àraidh fear, Feargach.

Le fear dhiubh so chuireadh Gairm chogaidh an aghaidh Bùth Chuilinns, geàrrte air craoibh ann an Ogam Hiortach—cha do thuig


[TD 241]

duine e ach Feargach agus dòrlach eile (ach nach bu mhath gun do thuig iad sin fhéin e). Thuirt fear cathrach air a <eng>wireless<gai> nach do thuig e e.

’S chuir Bùth Chuilinns buaidh air a nàimhdean, fear ma seach. Bha an t-airgead, ’s an cumhachd, ’s a’ ghlòir aige.

Phuinnseanaich e aon latha cóig chiad de na gillean òga le <eng>“pop records.”<gai> Bha Feargach cas. ’S dh’ath-nuadhaich e, le Gairm-éifeachdach-beothachaidh, cuid de’n chóig chiad gu bhith léirsinneach air crìontachd an staid chruaidh.

Ghabh Bùth Chuilinns caothach sabaid ’s chaidh e ’na bhoile eagallach an aghaidh Gairm Feargach luchd-craobh-sgaoilidh ogaim neo-thuigseach.

Las solus na còmhraig os a chionn—chithist fad mhìltean mun cuairt, mar choinneal mhór iongantach san adhar, an nëon a’ deàlradh geal is dearg. Is bha a’ Bhùth fhéin soillseach is ceòl coimheach a’ brùchdadh á aodann blàth, coibhneil, maol-onarach an <eng>“juke-box,”<gai> a phongan làidir a’ pronnadh na h-eanachainn ’s a’ meudachadh an sgìths-thinneis.

’S chaidh e as na riochdan. Cumaidhean is gluasadan bodhaig nach fhacas chon a sud fhéin—cruthan, dathan, peantan, sùilean uaine is casan dearga, dannsan iongantach blàir agus aodach mi-nàdurra.

’S sheall e a bhodhaig do an chinne-daonna is bha i cho tarraingeach ’s gum feumadh Meadhbh fhéin a sùilean fhalach no bheireadh e buaidh oirre. ’S thuirt ministeir na h-Eaglais Shaoire am bad-eigin, ás a’ chùbaid, gun robh an saoghal air a dhol a thigh na galladh.

Agus mu dheireadh, ’na chaothach, thionndaidh e air a sheann charaid, a bhràthair-oideas, Fer Diad. Trì latha is gu math na b’fhaide de dh’oidhcheannan chathaich iad ’s cha robh a’ dol le fear seach fir aca. Cha robh an fhearg air Fer Diad idir—ma bha cha do leig e fhaicinn e ach a-mhàin gun dubhairt e aon turas:

[Sanas]


[TD 242]

“Bu mhath leam cic mhath a thoirt do Thàin Bùth Chuailgne.”

Agus roghnaich Bùth Chuilinns sabaid an àtha, agus is ann le foill a rinn e so, oir bha fhios aige gun robh muinntir taobh thall an àtha air a thaobh-san (ann an seagh).

Chrioslaich e uime gath-balga nan <eng>lictors<gai> is Mussolini is Franco (tha mi dol thairis air mo sgialachd) is thilg e air an uisge an gath foill ud a leag Fer Diad. Chunnaic mi trì polasmain ás am fallas, is an fheòil a’ brùchdadh á uillnean is amhaich an uniform, a’ dol ma seach is iad a’ togail Fear Dia air falbh. Agus bha e ciùin, sèimh gun bhoinne fallais air agus an ad ceart air a cheann agus na spiaclain ceart air a shròin, bha muinghin ’na ghiùlan sèimh agus neart a’ cheartais ’na shùilean mar choinneal misnich do na h-uile chitheadh sin.

’Sann là na Sàbaid a bha so—an aon là ri Blàr Chulodair.

Leugh mi anns an phàipeir an ath luatha gu bheil e pòsda le dithis chloinne, Kenneth Dan (11½) agus Ruth (3). Rugadh air Ghalldachd e.

Bhàsaich athair a’ Bhoithn a chionn treise—bàs cinn-adhairt leis an aois: fhuair e saoghal fada, bròinean, bhiodh e ag gràdh gu robh cuimhn aige air a’ Chùirt aig Pàdraig Sellar glé mhath.

’Sann mar sin a tha suidheachadh a’ bhlàir an dràsda.

[Sanas]


[TD 243]

FAIRE UR A’ NOCHDADH

(Earrann air a bheil dreach na h-òige—fo iùil Cairistìona Dick)

An ràithe so:—
(1) “Chunnaic mi ’na mo Chadal,” le Màiri NicAmhlaidh
(2) Maise Gnùis, le Patricia NicNèill
(3) An Taghadh, le Mòrag NicDhòmhnaill
(4) Dòmhnall MacRath
(5) Togaibh Fonn, le Anna Chaimbeul
(6) Raonaid, le Cairistìona Dick
(7) Fasanan Ura, le Catrìona NicFhionghuin


“Chunnaic Mi ’Na Mo Chadal”
le MAIRI NICAMHLAIDH

GU cinnteach tha rudan ann nach tuig sinn. Tha aon nì ann anns nach cuir daoine an diugh móran spéis agus is e sin bruadairean. Cha dugainn fhéin hó-ró air mo bhruadairean fhéin—mura feuchainn r’am mìneachadh air rèir Soisgeul “Freud.” Ach tha aon bhoireannach as aithne dhomh is nan innseadh ise dhomh rud a chunnaic i ’na cadal bheirinn-sa creideas is spéis dhi gu cinnteach.

Nis, chan e boireannach air leth fiosraichte neo foghlumaichte a tha so idir. Is chan eil fios agam co ás a fhuair i a’ bhuaidh a tha so . . . ged a chuala mi uair gun robh so “as na daoine” aice.


[TD 244]

Chan eil diù aig a teaghlach fhéin ’na bruadairean idir. Chan fhulaing an duine aice nì a chluinntinn.

“An dearg amaideas” abraidh esan.

Saoil sibh an è?

Cha robh mise móran ach air eòlas fhaighinn oirre is mi air ùr-thighinn a dh’fhuireach do’n bhaile an uair a dh’fheòraich i dhomh air madainn Dhi-h-aoine: “A bheil nì ceàrr air bhur bràthair, Murchadh?”

Cha robh: bha e fallain gu leòr cho fad is a b’ aithne dhòmhsa. Fhuair mi litir uaithe o chionn seachdain, dh’innis mi dhi. Bha Malta a’ còrdadh gu math ris, leis an tìde mhath is bha e muigh gach latha toirt sùil timcheall is a’ lorg àitean annasach is neònach gu dealbhan a thogail.

“Is math sin,” ars ise. “Chunnaic mi e ’na mo chadal an raoir. Chan eil fhios carson. Chunnaic mi còmhlan de fhir ’nan aodach sàbaid timcheall air an tigh agad an so, agus an uair a fhuair mi seachad orra gu léir thug mi sùil a-steach air an uinneig. Cha robh a-stigh ach Murchadh bhur bràthair is e a’ coimhead a-mach. Mar a tha fios agaibh, chan fhaca mise e ach an aon uair a riamh. An uair a bha e shuas leigeil beannachd leibh. Is iongantach gun robh mi air aithneachadh mura b’e na gloineachan dubh aige.”

Chaidh an còmhradh seachad mar sin fhéin is cha do chaill mise an cadal r’a linn.

An ath mhadainn thainig fios cabhagach orm air an telefon. Bha Murchadh ri uchd bàis, le teasachd eanchainn. Chuir muinntir na Croise Deirge mo phiuthar a-null gu bhith làimh ris ann a Malta, le meud ’s cho tinn is a bha e. Thàrr e ás le bheatha, ach bha e fad dà bhliadhna air an leabaidh.

Thubhairt mo bhanacharaid an uair a chuala i an droch naidheachd: “B’e mo bheachd nach robh e gu math” . . .

An ath thuras is e seòmar làn feòla a chunnaic i agus dh’ainmich i boireannach a chunnaic i a-measg na feòla.

“Cha toigh leam so idir,” ars ise. “Bhiodh na seann daoine ag ràdh gur e droch chomharra a bh’ann feòil fhaicinn ’na do chadal.”

“Agus dé do bheachd?” dh’fheòraich mi. “Tha an tè a tha e ag ràdh cho fallain ri geàrr. Chunnaic mi i an diugh fhéin.”

“Tha fios agam” thubhairt i.

Cha robh aig an àm ud nì a’ cur dragh oirre-se a chaidh fhaicinn—ach roimh cheann na cealla-deug bha i san t-sìorraidheachd. Thainig bàs obann oirre.

As déidh sin mhaoidh mi air mo bhanacharaid gun aon nì a chitheadh i innse dhòmhsa—co-dhiù nam faiceadh i mi fhéin. B’fheàrr leam gun fhios a bhith agam. Is e aon uair eile a leig i rium na chunnaic i.


[TD 245]

“Chan eil thu air do dhòigh an diugh,” thubhairt mi rithe latha bha sud. “Dé tha dèanamh dragh dhut?”

“Cha toigh leam na chunnaic mi’n raoir” ars ise.

“Chunnaic mi Dòmhnall againn fhéin—am fear a tha seòladh—agus fuil mu cheann. Cha d’fhuair sinn litir uaithe o chionn mìos. Cha toigh leam idir e. Ach tha an duine agam ag ràdh gur e an dearg amaideas a th’ann.”

Dé an cobhair a bheirinn dhi. Bha mise ga creidsinn gam aindeoin. Lean i air a h-adhart—toirt misneachd dhi fhéin.

“Tha athair a’ deanamh òinnseach dhiom . . . chan eil fhios nach e tha ceart . . .”

Ach moch madainn Di-luain bha i aig an dorus agam le litir bho Dhòmhnall ag ràdh so: “Thachair an tubaisd dhomh ach tha mi nise nas fheàrr. Bha mi trì latha san ospadal air a’ bhàta, is mi air mo cheann an ìre mhath a sgàineadh. Thug mi grad leum do’n linne shnàmh—is cha robh an t-uisge cho domhainn is a bha dùil agam. Nam faiceadh tu an fhuil a bha an sin!”

Thug i sùil orm, mar air an aon duine a bha ga creidsinn.

“Chunnaic mi an fhuil a bha sin” thubhairt i.


[Dealbh]

Maise Gnuis
le PATRICIA NICNEILL

A H-UILE Samhradh tha fasan ùr ga chleachdadh ann am Maise Gnùis agus am bliadhna ’se Coltas Ban-dia Ghreugach air a dhealbh le Vidal Sassoon a tha sinn a’ leantainn.

Gruaig na Ban-dia Ghreugach

An toiseach feumaidh a falt a bhith air a ghearradh gu math goirid, lom ris a’ cheann mar gille. An sin faigh e air a churladh aig a’ Ghruagaire gu h-aotrom os gum bi e coimhead nàdurra


[TD 246]

agus ma tha am falt agad curlach gu nàdurra tha thu am bliadhna co-dhiù gun ghearan agad. Ma tha thu a’ dol a dh’fhaighinn <eng>Perm<gai> aig a’ Ghruagaire feuch gun iarr thu comhairle air ma tha falt agad air a dhath. ’Se fasan-gruaig glé bhriagha tha so agus furasda chumail grinn fad an latha.

Maise-Gnùis na Ban-dia Ghreugach

’Se maise-gnùis dorcha tha so ag iarraidh a chuireas blàths agus dath na gréine air a’ chraiceann. So agad taghadh de stuth freagarrach:

ORLANE: <eng>Cream Vestale<gai> ann an dath <eng>Beige-Indian<gai>.
MARY QUANT: <eng>Nude Make-Up<gai> ann an dath <eng>Bare Bronze<gai>.
ELIZABETH ARDEN: <eng>Pat-A-Creme<gai> ann an dath <eng>Sport Dark<gai>.
COTY: <eng>Veil Naturelle<gai> ann an dath <eng>Tawny<gai>.

Biodh an dath-bhilean soilleir <eng>pink<gai> le fiamh donn.

Ciamar a chuireas tu ort e?

An toiseach glan agus ùraich an craiceann agus cleachd an sin cungaidh-taiseachd gus an craiceann a dhìon agus am maise-gnùis a chumail snog fad a latha. ’Se Elizabeth Arden <eng>Velva Moisture Film<gai> as fheàrr leamsa. A nis am Maise-gnùis dorcha, agus cuimhnich gun cuir thu air t’amhaich cuideachd e agus nach bi Coltas na Ban-dia a’ stad aig do smeig.

Air uachdar a’ chungaidh-stéidh dhorcha cuir phùdar-tana <eng>(Translucent)<gai> gus gleans mìn a chur far do chraiceann. Cuir a nis suathadh de <eng>High-Light<gai> fo chnàimh na gruaidhe gus a dheanamh nas follaisich.

Sùilean na Ban-dia Ghreugach

Tha latha aig na sgrìoban trom dubh seachad agus cleachd a nis làmh aotrom. Cuir an toiseach an Cungaidh-stéidh dorcha air an t-sùil air fad agus an sin suathadh phùdar. Cuir sgrìob chaol de Sgrìob-sùil cho faisg air na ruisg àrd ’s a gheibh thu a’ tionndadh sìos aig na h-oiseanan a-muigh. Dìreach os cionn so sgrìob thana de <eng>Cyclax White<gai> agus lean so sìos cuideachd. Ann a rochd na sùil cuir sgrìob thiugh de dh’fhaileas-sùil—’se <eng>Revlon Eye Velvet<gai> ann an dath <eng>Brown Ash<gai> tha mise cleachdadh. Coimheadaidh na sùilean cho mór. An rud mu dheireadh mascàra. Tha Helena Rubenstein <eng>Long-Lash<gai> math fhéin airson na ruisg a dheanamh fada. Airson dannsa na leithid gheibh thu seudan dha na ruisg air an deanamh le <eng>Eye-lure<gai>. Tha ruisg-fuadain feumail cuideachd agus tha Mary Quant gan deanamh airson na ruisg àrd is ìosal.


[TD 247]

Trì nithean ma tha ri chumail nad chuimhne airson Coltas na Ban-dia Ghreugach:
1. Falt goirid curlach.
2. Craiceann dath-na-gréine.
3. Sùilean móra deàlrach.


“An Taghadh”
le MORAG NICDHOMHNAILL
(Ard-Sgoil Inbhir-Nis)

BHA i ’na seasamh a’ coimhead a-mach air uinneig mhóir an ospadail. Cha b’urrainn dhi càil ithe ’s cha robh fhios aice air thalamh gu dé bha tachairt. An aon smuain ga buaireadh fad na tìde—“An do rinn mi ceart?” Cha robh aice riamh ri taghadh mar so a dheanamh eadar a céile ’s a mac.

Chuimhnich i air a’ chiad latha a chaidh iad sìos le chéile leis an tinneas, is shaoil ise gur e rudeiginn a dh’ith iad. Ach cha b’e sin a thubhairt an dotair rithe. Airson na thachair ’na dhéidh sin cha b’urrainn dhi chur an òrdugh—an ambulans, na ban-altruim, na dotairean, ’s an taghadh a b’ fheudar dhìthse dhèanamh. “Carson nach fhaodadh an dithis aca bhith beò?” dh’fhaighnich i de’n dotair, ach fhreagair e ag ràdh rudeiginn mu dheidhinn tinneas-àirnean ’s nach robh ann ach aon inneal, ach co-dhiù, cha robh ise a’ tuigsinn. Bha i fhéin is Seumas air a bhith pòsda cóig bliadhna, ’s cha do chuir i riamh seachad bliadhnaichean cho sona riutha. Bha fhios aice nach biodh i beò gun Seumas. Chuimhnich i air na bòidean a thug i air beulaibh a’ mhinisteir, ’s mar a thubhairt i ’na cridhe fhéin nam bàsaicheadh Seumas gum bàsaicheadh ise cuideachd.

Thainig aodann Alasdair bhig mu coinneamh— “dealbh na neo-chiontais,” bhiodh daoine ràdh rithe, ’s bhiodh ise gam freagairt le “Abair e.” Ach nach fhaodadh i mac eile . . . , chuir e nàire oirre gun dainig a leithid de smuain a-steach oirre. Dé chanadh Seumas ’s e cho miosail air? No Màiri bheag, có còmhla ris a chluichdeadh i? Mu dheireadh thionndaidh i ’na h-éiginn chun an dotair ’s chual’ i i fhéin a’ ràdh, “Sàbhail mo chéile.”

Cha dubhairt an dotair smid, ach thionndaidh e chun an doruis ’s shaoil i ’son mionaid, nach e bha coltach ri Alasdair. Ma dh’fhaoidte gum faodadh Alasdair bhith ann an còta geal mar sud là-eiginn, ’s theap i ruith ás a dhéidh, ach cha b’ urrainn dhi gluasad.

Bha i ’na seasamh aig an uinneig nuair a thainig an dotair a-steach a dh’innse dhith cho ìosal ’s a bha Seumas ’s mar a tigeadh e chuige ann an leth-uair eile . . . uill. Chaidh e mach.

Cho luath ’s a bhuail an cloc an leth-uair, dh’fhosgail an dorus.


[TD 248]

Domhnall MacRath

’SANN a Leódhus a tha Dòmhnall agus tha e air a bhith a’ seinn aig céilidhean bhon dh’fhàg e sgoil. Tha e neist a’ fuireach ann an Glaschu agus ag obair aig Singers ann a Clydebank.

Aois: 25

Aird: 5’ 6’’

Sùilean: Blàth

Falt: Dubh—“A’ fàs gann—mo chreach!”

Is toil leis: Leódhus
Boireannaich—a h-uile té chì e!
Biadh—Curry.
Aodach fhéin—tha e coma fhads a chòmhdaicheas e e.

Cha toil leis: A bhith sgrìobhadh litrichean.

Dòchasan: Saoil có gheibh am Bonn Oir aig a’ Mhòd am bliadhna?

Pòsadh: “O Rìgh, chan eil annams’ ach am balach!”


[TD 249]

[Dealbh]

[TD 250]

Togaibh Fonn
Le ANNA CHAIMBEUL

[Dealbh]

THA LP ùr a-mach aig a’ Chomunn Ghàidhealach, agus chaidh na th’ann a thaghadh bho chlàran a rinn am B.B.C. an uiridh aig Mòd Inbhirnis. Chuir iad ainm spleadhrach air cuimhneachan nan gaisgeach so, “SEANN OR.” Esan a rinn dealbh seacaid a’ chlàir so, bha e cho dìleas do litir an lagha ’s nach deach agam air a leughadh gun mo spiaclan-dorcha a chur orm! Ach nam faigheadh iad a-mach na tha falaichte fo’n chòmhdach loinnreach so, ar leam gun canadh na bòcain ann a Zürich gun robh ar cùinneadh air ìsleachadh. Chan eil a chron sin air na seinneadairean no’n luchd-cluiche: tha mise ro-eòlach air na giorragan a bhios ort sna comh-fharpaisean, agus air sgìos na cloinne aig a’ chéilidh san oidhche; tha fhios agamsa gum b’fheàrr leis a’ chuid mhór aca an rogha fhéin de òrain a sheinn; agus ’s math as aithne dhomh fhìn nach urrainn dhut do ghuth (no do phìob!) a chur an deagh ghleus ’s tu nad shuidhe air beulaibh luchd-éisdeachd a’ chéilidh airson dhà no trì uairean air fad! Ach feumaidh an Comunn cuimhneachadh nach eil fhios aig


[TD 251]

na bòcain ann an Zürich air a sin! Tha mi creidsinn gu robh an Comunn a’ feuchainn ri ‘fuaim nàdurr’ a chur air clàr, ach mas e ’m fuaim aca ceòl air a dhroch-ghleusadh agus farum nan cathraichean air an ùrlar agus guth a’ tighinn ’s a’ falbh o’n mhicrofón mar MacTalla ’s a phiuthar—gum b’fheàrr e a bhith mì-nàdurra ’s air a leasachadh! Nì “Seann Or” an gnothach airson pàrantan is càirdean nan seinneadairean—ach chuir an t-seacaid òirdhearc sin ’nam inntinn-sa gun robh an Comunn a’ feuchainn air margaidh na b’fharsainge. Agus mura lìomhaich sinn ar meatailt, their an luchd-ceannachd Gallda: “An e so òr a’ Ghaidheil? Ud! Ud! mar as luaithe a thig iad a-steach do’n Chommon <eng>Market<gai> ’se ’s fheàrr dhaibh fhéin.”

Tha Màiri Sandeman cuideachd a’ sealltainn air ais do’n Mhòd ainmeil ùr anns an EP a rinn i <eng>“Memories of the Mod” (Thistle Records RWEP 647).<gai> Tha mi smuaineachadh gu bheil a guth cho binn ’s a bha e riamh, ged nach eil mi cinnteach—oir cha mhór gun cluinn thu idir i os cionn ceòl sgreamhail nan ionnsramaid, ’s iad a’ saltairt oirre le spògan <eng>elephant!<gai> Cha robh an seòrsa sin de eun air a chluinntinn riamh an Eilean Hiort, agus le cho ainneamh ’s a tha iad, bu chòir dhaibh a bhith air an lìonadh le sadach, ’s air an cur chun a <eng>Victoria and Albert Museum.<gai> Bha na h-òrain air an cur an rian gun bhlasdachd sam bith—gu h-àraidh airson guth òg mìn de’n t-seòrsa th’aig Màiri.

Mas toigh leat ceòl-dannsa Albannach, tha e cinnteach gun toigh leat Will Starr; agus is toigh leamsa na dhà mar a tha iad air “The Starr Music Box” (Thistle BSLP 47). Tha Will fìor-ealanta air a’ bhocsa agus airidh air a’ chliù a tha e air a chosnadh air a chuairtean ann an iomadh àite san t-saoghal. ’Se clàr aighearach a th’ann, agus tha’n taghadh freagarrach.

’Se òrain a rinn i fhéin a tha a bhean-uasal Russell-Fergusson a’ seinn air na trì EP’s a chuir i a-mach—“Ceòl-Clàrsaich,” “Highland Harper” agus “An Treisamh” (sic)—air Clàrsach Recordings, Oban. ’Se ‘lieder ohne worten’ (òrain gun fhacail) a th’annta, ’s an seinneadair a’ cleachdadh a gutha mar ionnsramaid, ’s a’ dèanamh leis an dà ionnsramaid (an guth ’s an clàrsach) fuaim tiamhaidh a tha daonnan ceilearach, air cho neònach ’s a tha e aig amannan. Co-dhiù, bhiodh e móran na b’fhasa dhòmhsa breith a thoirt gun chlaon-bhàidh nam biodh ainmean neo-mhìnichte air na h-òrain, coltach ris na h-ainmean a tha na fir-ealain sheòlta a’ cur air dealbhan do-thuigsinneach an latha an diugh, a chum ’s gun urrainn dhut co-dhùnadh a dhèanamh dhut fhéin mu dheidhinn ciall nan dealbh—ma bhios ciall annta idir (mar eisimpleir, “Tundra, 1950” le Barnet Newman, no “Initial, 1959” le Franz Kline)! Ach ma chluinneas sinn ainmean mar tha “The Lochan,” “Drifting Wrack” agus “The Welkin” mun can thu “Kennedy


[TD 252]

Fraser!” bithidh na Sasunnaich uile a’ méilich mu <eng>“. . . gossamer Hebridean charm . . .” (Emelie Hook: The Connoisseur)<gai> no <eng>“. . . most mystical moods . . .” (W. A. Chislett: The Gramophone)<gai> agus bithidh mise fo’n leabaidh, ’s mo làmhan air mo chluasan. Tha i a’ feuchainn ri dreach ùr a chur ann an ceòl Gàidhlig, agus tha meas agam oirre air an aobhar sin. Tha dhìth oirnn neach a bhith rannsachadh tasgaidhean ar beul-aithris agus a’ sgrìobhadh ciùil-fhòghluimte a ghabhadh àite ri taobh a’ chiùil-thuaithe, mar a rinn Bartók agus Kodaly ’nan dùthchannan fhéin. Ach chan eil an tigh a thog a’ bhean-uasal Russell-Fergusson stéidhichte ann am bunait dàna beul-aithris, ach ann an làrach neo-sheasmhach “a’ Chamhanaich Cheiltich.”


Raonaid
le CAIRISTIONA DICK

BHA Raonaid ’na sìneadh air a leabaidh anns a rùm bheag aice fhéin ann an Dachaidh na Nursaichean nuair a sguab Rena a-stigh an dorus agus i ’g éibheach ri t’éile thairis air a gualainn, “Cha bhi mi dà mhionaid. Chì mi shìos ann a Rùm an TV thu”.

Thug i sùil air Raonaid air a leabaidh, “Dé tha ceàrr ortsa. Faigh mi iasad paidhir stocainn? Shrac mi ’n aon phaidhir a bh’agam air am blaigh seur a tha sa rùm agam: tha àirneis nas fheàrr aig na prìosanaich ann am Barlinnie.”

“Thoir leat a chuile paidhir a th’ann ’s na brògan cuideachd,” fhreagair Raonaid le guth fann. “Cha chuir mise feum orra tuilleadh co-dhiù.”

“Obh! Obh! ’N ann a’ leigeil na h-analach mu dheireadh a tha thu?” arsa Rena (gu cruaidh-chridheach shaoil le Raonaid) is i slaodadh leatha na stocainnean far a Radiator far a robh iad a’ tiormachadh. Chan iongnadh nach mair do stocainnean-sa laochag mas ann mar sin a tha thu déiligeadh riutha, smaoinich Raonaid rithe fhéin.

“Bheil dad ceàrr ort,” dh’fhoighneachd Rena a rithist. “Tha cabhag orm.”


[TD 253]

“Mo chasan, mo chasan. Cha dean mi ceum leotha tuilleadh.”

“Hud! Bha dùil agam gun robh thu fhéin is Ruairidh a’ dol chun an dannsa. Thalla thusa ’s cha bhi foir agad gu bheil casan ort,” is sguab i mach air an dorus. Bha Rena air a bhith ochd mìosan as an Ospadal a nis agus bha i smaoineachadh gum b’aithne dhi chuile rud agus o nach robh Raonaid air a bhith ann ach sia seachdainean shaoileadh tu air Rena gun robh i fhathast as a’ chreathail.

Sheall Raonaid air a’ chloc. Bha i ’n àm faighinn deiseil. Chan e gu leigeadh i leas móran deisealachadh a dhèanamh gus a dhol dha ’n a <eng>Union.<gai> Cha bhiodh cus solus ann co-dhiù. Nan gabhadh i <engh>bath<gai> ’s dòcha gun toireadh e sgìos ás a cnàmhan. ’Se sin ma bheireadh a casan do’n bhathroom i. Cha robh latha buain-mhònadh riamh mar so.

’Se ’n diugh a’ chiad latha on a thòisich i anns an Ospadal a bha i air a bhith fad an latha as a Ward. A’ chiad greiseag bha i air a bhith leth a latha anns an Sgoil air neo bha i air a bhith dheth na h-uairean am meadhon an latha. Ach an diugh bha na h-uairean aice an ceann a chéile agus mar a thachair bha agus an latha aig Sister NicMhathain—Nighean an diabhail agus Gaidheal cuideachd.

Bha i air a bhith ’na ruith fad a latha—toirt mias a sud is botul a so; a’ glanadh a-mach phreasachan agus a’ nighe leapannan mar a bha feadhainn ga fàgail is feadhainn eile tighinn ga lìonadh. Mas e sud obair ban-altruim dé ’n obair a bh’aig ban-sgùraidh!

Cha b’ann mar sud a bha ise air a bhith faicinn na h-obrach ’na h-inntinn idir idir. Bha ise ga faicinn fhéin, ’na h-aodach nurs—dreas sgriobach le coileir cruaidh geal is apran stailcte geal—a’cromadh ris an duine bhochd as a leabaidh, gréim aic’ air a làimh is a’ suathadh a mhala leis a làimh eile, a’ toirt faochadh is misneachd dhà, agus esan a’ coimhead suas oirre-se, a’ faicinn an aodainn chiùin aice troimh sgàil a’ chràidh. Agus an ceann latha no dhà an duine fàs na b’fheàrr is ag ràdh rithe le taingealachd ’na chridhe—“Is tusa Nurs a thug mise air ais o uchd a’ bhàis. Thusa ’s chan e duin’ eile.”

Bhiodh an aon rann aig gach neach eile nuair a bhiodh i coiseachd—chan e coiseachd ach a’ seòladh gu socair—sìos a Ward airson a’ chuairt mu dheireadh mas leigeadh i dhith a dleasdanas airson an latha—a’ socrachadh cluasag a sud, a’ cur làmh mhìn air ceann goirt an so, a h-uile duine a’ coimhead suas rithe mar gum b’e naomh a bh’ innte, is i fhéin is gàire beag ciùin air a bilean.

O uill, ghabhadh i <eng>bath<gai> is rachadh i choinneamh Ruairidh agus leis a smuain sin thog an t-eallach agus bha i cho aotrom ris an uiseig.


[TD 254]

Fasanan Ura
Le CATRIONA NICFHIONGHUIN

[Dealbh]
<eng>Simplicity<gai> 6640 — 5/-
Tomhas: 10; 12; 14; 16; 18

GED nach bitheadh tu ro mhath leis an t-snàthad, tha fasanan an là an diugh cho sìmplidh ’s gun teid aig duine sam bith dreasa fhuaigheal ann an oidhche. Tha aodach lurach de gach seòrsa anns na bùthan an dràsda agus anns a’ chuid as motha de na stòraichean móra an Glaschu ma cheannaicheas tu an stuth agus am pàtran aca-san gearraidh iad fhéin a-mach e dhut an asgaidh. Ma sgrìobhas tu gu bùth MhicDhòmhnaill air Sràid Bhothchanain cuiridh iad ugad na pàtrain a th’air na duilleagan so.

[Dealbh]
<eng>Simplicity<gai> 6085 — 5/-
Tomhas: 12; 14; 16; 18


[TD 255]

Tha clò briagha aig “Highland Home Industries,” Ard Sràid a’ Ghearasdain agus cuiridh iad pìosan dheth ugad ’son taghadh a dhèanamh. Tha e mu chóig tasdain fichead an t-slat agus tha e slat gu leth an leud. Gheibh thu e le teicichean no pléin san aon dath, ’s leis a sin faodaidh tu an deise san dealbh a dhèanamh le seacaid agus sgiorta.

[Dealbh]
<eng>Vogue<gai> 6881—6/6
Tomhas: Broilleach, 31; 32; 34; 36; 38

[Sanas]


[TD 257]

POIDSEARACHD
le D. I. PATERSON
(Africa-a-Deas)

ANN a làithean m’òige bha dithis ghillean ris an robh mi an còmhnaidh a’ cumail cuideachas, agus bha sinn gu tric ag iasgach cuideach anns an aon bhàta.

Rinn sinn a suas ar n-inntinn gun d’ reachadh sinn aon oidhche a phoidseadh air Linne an Eisg, far an robh móran bhradan a’ cruinneachadh leis na tuiltean, oir tha e cho comasach dhaibh faighinn suas air an abhainn nuair a tha na tuiltean ann.

Rinn sinn uidheamachadh gum biodh sinn air an drochaid mu mheadhon oidhche, agus gun tugainn-sa leam lìon a bhiodh freagarrach airson a bhith a’ sgrìobadh na puill. Choinnich sinn agus rinn sinn uidheamachadh gun rachadh aon fhear air aon taobh dhe’n abhainn agus dithis air an taobh eile leis an lìon, agus an uair a ruigeadh iad Linn an Eisg gun deanadh iad tàmh gus a faiceadh iad a chéile, agus gun tilgeadh iad clach agus straing a-null gus an taobh eile, chum agus gun ceangleadh e ri ròpa làidir, agus a sin ris an lìon.

Chaidh gach nì gu maith agus thòisich mi air cur clachan air bonn a lìn gu a cumail a-bhàn anns an t-sruth, agus bha a’ chuid mhór dhe’n lìon air ruighinn an taobh eile nuair a chuala mi e a’ glaodhaich “Tarraing air an lìon” agus e a’ ruith troimh na craobhan cho luath ’s a b’urrainn dha, oir bha geamair uisge ás a dhéidh. Dh’fhan mi ’na mo thàmh agus thòisich e air tarraing a lìn, agus thug mi aon tarraing làidir air an lìon agus tharraing mi e dhe a chasan agus thuit e anns an abhainn agus tharraing mi an lìon gu mo thaobh-sa agus chuir mi ann am poc i, agus nuair a sheall mi bha mi leam fhìn, theich mo chompanach agus dh’fhàg e mi.

Smuainich mi gun tigeadh e air mo thòir, agus thog mi an lìon air mo ghualainn agus rinn mi air tom mór fraineach agus shìn mi a-bhàn ’na meadhon, agus cha robh mi fada fuireach nuair a thàinig e. Sheall e thall ’s a-bhos ach cha d’fhuair e mi agus dh’fhalbh e dhachaidh.

Ach dh’fhuirich mi tacan agus dh’éirich mi agus chuir mi an lìon air mo ghualainn agus choisich mi dhachaidh sgìth agus fliuch leis an lìon agus bhòidich mi nach d’reighinn a phoidseadh gu latha mo bhàis.


[TD 258]

BARD NAISEANTA
Hans Henrik Holm, am bàrd Lochlainneach
Le MAGNE OFTEDAL

FEUMAIDH tu cromadh nuair a theid thu steach, mur eil sgoltadh claiginn a dhith ort. Nuair a dh’fhàsas do shùil cleachdte ris an leth-dhorchadas mothaichidh tu do rudan annasach mun cuairt ort: seòmraichean ìosal le cabair is sailthean de sheann ghiuthas dorcha; cisteachan móra fiodha le dealbhannan flùrachail orra, is bannan iaruinn; bratachan-balla a chaidh an dèanamh air an dùthaich, is na seann dathan nàdurrach air donnadh leis an aois. Crochte ris na sailthean tha rudan aosda de gach seòrsa, eadar innealan copair á seann chidseanan is gunnachan-snaip is eadhon tuagh mheirgeach a thug iomadh ceann bharr colainn. Mura b’e gu robh an t-àite làn leabhraichean—air sgeilpean, air bùird, air cathraichean ’s air cisteachan—’s mur robh thu dìreach air sia staidhrichean a dhìreadh, chanadh tu gu robh thu air nochdadh a-steach ann a fear de na seann tighean tuathanaich ann am Museum Niorabhaidheach na Tuatha. Ach chan eil ann ach lobhta-mullaich ann an tigh mór marsantachd air an t-sràid Karl Johans gate, am <eng>Princes Street<gai> aig Oslo.

An duine leis a leis an tigh iongantach so, tha e àrd, seang, le aodann tana rèidh agus sùilean geura glas-ghorm. A dh’aindeoin aoise—tha e tri fichead ’s a deich—chan eil am falt bàn air liathadh. ’Na ghluasad, mar ’na chòmhradh, tha e luath agus an-fhoiseil. ’Se so Hans Henrik Holm, am bàrd, fear de’n fhìor chòmhlan bheag anns an Niorabhaidh a fhuair rathad gu a bheatha a chur seachad ri bàrdachd. Ged a rinn e rannsachadh ann am bial-aithris (agus pàidheadh aige o’n Riaghaltas airson so), chan eil e ri bial-aithris mar cheàird no mar ealdhain. An stuth a tha e a’ cruinneachadh, tha e dol a-steach ’na bhàrdachd. Tha pàidheadh eile aige o’n Riaghaltas airson so—Bàidse a’ Bhàird—tuarasdal nach eil air a thafann ach air còmhlan beag de shàr sgrìobhaichean.

Ged a fhuair e urram follaiseach de’n t-seòrsa so, tha còmhstri air a bhith ann bho thùs mu Hans Henrik Holm. Sgrìobh fear-sgrùdaidh ainmeil uair mu leabhar le Holm agus leabhar le sgrìobhaiche eile, agus b’e an t-ainm a thug e air an sgrùdadh “Bàrd agus Fear nach eil ’na Bhàrd.” B’e an dara fear dhiubh sin Hans Henrik Holm. Ach tha a’ mhór-chuid de’n luchd


[TD 259]

sgrùdaidh air a thaobh, agus a thuilleadh orra sin, luchd polataics ainmeil, luchd ealain, agus Ollamhan litreachais is bial-aithris is cainnte anns na h-Oilthighean. Is gann gu bheil Niorabhaidheach ann aig a bheil dad a dh’ùidh ann an litreachas nach eil fada dha thaobh no fada ’na aghaidh, ag éigheach air an dara cuid <eng>genius<gai> no glaoic. Chan eil luchd nan Oilthighean a’ dol cho fada taobh seach taobh; tha iad mar gum biodh iad eadar-dhà-lionn ’nam barail.

Co-dhiù, chan e poseur a th’ann dheth. Tha falt goirid air, tha e lom de dh’fhiasaig, agus bithidh aodach cumanta glas air. Cha bhi ad mhór-bhileach air; gu dearbh ’sann ainneamh a bhios ad idir air (is dòcha gu bheil e a’ dol an aghaidh fasan an teaghlaich bho’n tàinig e, oir ’se pàirt de a chàirdean fhéin a tha an urra ris a’ bhùth-ad a bh’aig athair, air lobhta-làir na togalaich anns a bheil e còmhnaidh). Nuair a bhios e a’ leughadh pàirt de’n obair aige fhéin ri còmhlan beag, stadaidh e uaireannan is faighnichidh e, is fiamh a’ ghàire air aodann, “Nach eil sin math?” mar gum b’ann a’ leughadh bàrdachd le fear eile a bhiodh e. Chan eil beachd mór aige air fhéin mar fhear-ealain idir: ’sann a tha e a’ sealltainn air fhéin mar an ionnstramaid a tha cur an céill aigne dhùthchail na Niorabhaidh.

Carson a réisd tha uiread còmhstri ann mu a bhàrdachd? Tha i mach ás an t-sreath, gun teagamh, ach chan àbhaist do dhaoine bhith cur sìos air rud air an aobhar sin an diugh. Tha i brùideil uaireannan, ach chan eil cus an aghaidh brùidealachd ann an litreachas anns an là a th’ann. Uaireannan tha i collnaidhe, agus a’ dol rudeigin dàna air cuspair mar a tha fideadh, ach chan eil i uair sam bith drabasda, agus taca ri sgrìobhaidhean Boccaccio no D. H. Lawrence tha i ionraic gu leòr. Tha e leantainn dòighean àbhaisteach rannaigheachd; tha comhardadh is rithim aige, ged nach eil e cumail ris an aon fhad ’na shreathan no ris an aon àireamh de shreathan ’na rannan.

Is dòcha gu bheil pàirt de’n chòmhstri ag éirigh ás a so: gur h-e bàrdachd epiceach a th’ aig Holm, ann a linn anns a bheil bàrdachd epiceach a-mach á fasan; tha e a’ fiachainn ri dealbh a dheanamh air cridhe na dùthcha, ’s gu leòr ann nach eil a’ creidsinn gu bheil cridhe aig dùthaich ann. (Chan eil mi fhìn a’ cur creideas ann a leithid de rud, ach chan eil sin gu diofar ma tha am bàrd fhéin a’ creidsinn ann.) Thig obair a bheatha gu ìre ann an <eng>‘epic’<gai> anns am bi seachd leabhraichean: ‘epos nàiseanta Niorabhaidheach’ mar a their e fhéin. Tha a’ chiad dà leabhar air tighinn am follais, chan fhada gus am bi an treasa fear an clò, agus tha an ceathramh fear aig na clò-bhualadairean. ’Se ainm a’ chiad leabhair (deasachadh ás ùr de leabhar a thainig a-mach anns a’ bhliadhna 1933) Jonsoknatt (no Oidhche Féill-Eòin); ’se an dara fear <eng>Yver bygdi ligg himeriksheim<gai>


[TD 260]

(Os Cionn na Dùthcha tha Rìoghachd an Nèamh). ’Se na h-ainmean a bhios air na leabhraichean eile Reultan agus Soillse nan Sìdhichean, Sgeul nan Long-spùinneadair agus an Cunnartan, Ainneart a-measg Muinntir a’ Ghlinne, Mac-talla bho Rìoghachd nam Faileas agus Rìgh-eun os Cionn nan Oir-bheann. Aithnichear air na h-ainmean gu bheil na leabhraichean làn, mar as àbhaist do Holm, de bhial-aithris is de shaobh-chràbhadh, de mhyth is de sgeulachdan mu shìdhichean. Ged a thug mi an t-ainm <eng>‘epic’<gai> air a bhàrdachd chan eil so a’ ciallachadh gu bheil anns gach leabhar, no sreath leabhraichean, cunntas air laoch agus air euchdan. Chan eil anns a’ chruth epiceach ach meadhon tre am bheil am bàrd a’ déiligeadh ris a’ bhial-aithris a tha fuaighte cho dlùth ri beatha nan Niorabhaidheach. Tha a’ bhàrdachd a’ gabhail a-steach naidheachdan beaga is sgeulachdan fada, air a measgachadh le earrainnean a tha a’ soilleireachadh creideamhan is saobh-chràbhadh an t-sluaigh. Tha comas aig a’ bhàrd air rudan glé ao-coltach a chur an eagaibh a chéile: gaol na h-òige, maise Nàduir, òl is subhachas, eachdraidh mhionaideach air murt is pianadh is di-cheannadh. A rèir mo bharail-sa tha cus de thaomadh fhacal ’na bhàrdachd: b’ fheàirrde pàirt dhith giorrachadh.

Is dòcha gur h-e so cnag na cùise anns a’ chòmhstri mu bhàrdachd Hans Henrik Holm: cho déidheil ’s a tha e air facail, facail annasach, facail ris nach eil dùil againn, facial fhuaimneach. Tha dà chainnt cheadaichte anns an Niorabhaidh; tha iad eadar-thuigseil, agus faodar sealltainn orra mar dhual-chainntean na h-aona chànain. Thagh Holm an té a tha stéidhichte air cainnt na dùthcha, ged is ann do’n bhaile-mhór a bhuineas e. Chan eil bacadh ga chur air sgrìobhadair an diugh a thaobh na cainnte tha e a’ roghnachadh, ach tha nàimhdean Holm gun sgur a sàs ann a chionn ’s gu bheil e a’ cleachdadh uiread de dh’fhacail annasach, air an cruinneachadh á dual-chainntean air nach eil am mór-shluagh eòlach, agus gu bheil e a’ cruthachadh uiread de fhaclan ùra ’s gur gann gu leugh duine a bhàrdachd gun chòmhnadh bho na faclairean a tha e fhéin a’ cur ris na leabhraichean. Chan eil a’ chasaid so gun bhrìgh innte, agus chan eil am mór-shluagh a’ tuigsinn dé as ciall dha. Ma bheir thu sùil air “Jabberwocky” a sgrìobh Lewis Carroll—

<eng>’Twas brillig, and the slithy toves
Did gyre and gimble in the wabe:
All mimsy were the borogoves,
And the mome raths outgrabe . . .

<gai>agus ma dh’fheuchas tu ri brìgh choimhlionta a thoirt ás na sreathan sin, tuigidh tu faireachdainnean an Niorabhaidhich a’ chiad turas a leughas e bàrdachd Holm. Ach tha an t-eadar-dhealachadh so


[TD 261]

ann: gu bheil ciall shònraichte aig gach facal tha Holm a’ cleachdadh. Ach ged a tha na Niorabhaidhich déidheil air leughadh is air leabhraichean a cheannach, tha iad leisg gu bhith a sàs ann am faclairean. Eadhon a’ chuid againn a tha cleachdte ri faclairean, agus deònach feum a dhèanamh dhiùbh, tha faclan neònach Holm air uairean cus dhuinn. Chan e idir gu bheil Holm airson na cainnt againn a dheanamh nas torraiche, agus toirt air daoine na faclan ùra a chleachdadh. Ach tha e de’n bheachd gu bheil na faclan so a’ meudachadh brìgh na bàrdachd, a’ cur rithe blaomaidhean (no <eng>‘connotations’<gai> ann an cainnt sgoilearan chànanan) nach biodh innte idir ás an aonais. Tha e cuideachd ag iarraidh air an leughadair a bhith a’ deanamh barrachd strì, agus a’ cumail a-mach gu bheil feum air strì de’n t-seòrsa so eadar sgrìobhadair is luchd-leughaidh.

Ged a tha pàirt de na tha an aghaidh Holm a’ tuigsinn so, tha iad a’ smaoineachadh gun deach Holm tuilleadh is fada, agus gur gann a thuigear a bhàrdachd. Dheighinn leotha pàirt de’n t-slighe; chreidinn gu bheil e air fasan a dheanamh dha fhéin, ach air a shon sin tha mi a’ faicinn luach anns a’ bhàrdachd aige, agus saoilidh mi gum mair móran dhith.

<eng>Hans Henrik Holm, Jonsoknatt. Oslo, 1965. Yver bygdi ligg himeriksheim. Oslo, 1966. Gyldendal Norsk Forlag. <gai>

[Sanas]


[TD 263]

“CANADH GACH DUINE A THOIL . . . .”
Le MURCHADH MACDHOMHNAILL
(Garrabost)

’SE àm òrduighean a bh’ann agus bha Dòmhnall ’An Chaluim, àrd eildeir na h-eaglais, an déidh seachdain thrang a chur seachad a’ togail a’ bhuntàta, ach ged a bha a làmhan anns an ùir bha a chridhe anns na niùil, agus inntinn a’ beathachadh air a’ chomunn a bhiodh aige le sluagh an Tighearna anns an t-seachdain a bha tighinn. Bha e airson gum biodh a choguis glan—ged a bhiodh a chorp sgìth—nuair a thòisicheadh na h-òrduighean; cha robh e ag iarraidh smuaintean dìomhain sam bith suathadh ann troimh na làithean beannaichte a bha roimhe. Ach cha b’ann mar sin idir a thachair do Dhòmhnall còir.

Thainig madainn Diardaoin agus shlaod e e fhéin ás an leabaidh—bha an spiorad deònach ach cha robh an corp ach anmhuinn. Ghiùlain e a chlosaich do’n eaglais le ceum trom nach robh idir a’ sealltainn àrd thoil-inntinn, bhon bha sonas an taobh a-stigh dheth. Ach bha a choluinn air toirt thairis.

Gu fortanach ’se seirbhis ghoirid a bh’ann agus fhuair Dòmhnall a-mach mas tug an cadal buaidh air—’se ministeir òg a bha an ceann na seirbhis, agus chan e mhàin nach robh cumhachd ’na bhriathran ach cha robh e fhathast air ionnsachadh caran na cùbaid, dòighean a th’aig cuid de na teachdairean air dèanamh an àirde le’n làmhan na tha dhìth air am bilean—agus mar sin cha robh Dòmhnall ach an-shocrach. Co-dhiù chaidh an là sin seachad agus thainig là na ceist. “’Se so,” arsa Dòmhnall ris fhéin “là a bhios a’ cur crùn air na h-òrduighean uile; ’s dòcha gum bi còmhradh air a ràdh an diugh a bhios a’ cumail seanachas am measg òganaich is eildearan airson bliadhnaichean móra.” ’S beag a bha dh’fhios aige air cho fìor ’s a bha sin gu bhith. Ràinig e an eaglais, shocraich e e fhéin anns an t-suidheachan àbhaiseach agus phaisg e a dhà làimh mar fhear a bha aig fois ris an t-saoghal mar gun teagamh a bha e. Dhìrich an dà mhinisteir an àirde do’n chùbainn agus thòisich an t-seirbhis. Chaidh seinn is ùrnaigh is leughadh seachad, agus dh’éirich a’ chiad fhear air a’ cheist.


[TD 264]

’Se duine mu leth-cheud bliadhna a dh’aois a bh’ann a chaith a’ chuid bu mhotha de bheatha ri seòladh na fairge, agus a’ tadhal air rìoghachdan an t-saoghail, a’ coimhead caithe-beatha an aingidh agus a’ Chrìosdaidh, agus iomall gach seòrsa. Dh’innis e mar a shàraich freasdal air féin, mar a bhlais e air cupain searbh agus milis, agus an t-atharrachadh a thug solus gràis air dorchadas a bheatha a bha e ri leantainn ’na òige. Chòrd a theisteanas ri Dòmhnall.

’Se gille òg a sheas a rithist. Cha robh e so a riamh a-mach ás an eilean, agus na chunnaic e do thìr-mór agus an còrr de’n t-saoghal ’sann air bocsa an dealbh-chluich no ann an tigh nan dealbh. Ach bha aon ghaol àraidh ’na bheatha mas deach iompachadh—’se sin record-player. Bha guth gach seinneadair cliùiteach aige am broinn an tighe air meamhrainn, agus bu tric abhiodh e gan éisdeachd. Thainig an t-àm co-dhiù anns an do roghnaich e an t-Abstol Pòl an àite Paul-Jones. Faodaidh sinn a thuigsinn nach robh móran tarraing aig eachdraidh a’ bhalachain air Dòmhnall, agus an ceann beagan ùine sheall e a neo-aire agus a sgìths le leigeil a smiogaid ri taic a bhroillich agus norrag a dhèanamh. Mar a bhitheas a’ tachairt dhuinn gu tric ’nar cadal bithidh ar smuaintean a’ sgaoileadh bho na nithean tha làthair; agus is ann mar sin a thachair do Dhòmhnall. Thainig na nithean saoghalta a bha e ag iarraidh cumail bhuaith thuige ann am bruadar, agus fhuair e e fhéin air ais ann an iomair a’ bhuntàt. ’Se sin gun teagamh a bha air aire an uair a dhùisg e an ceann beagan mhionaidean agus a thubhairt e gu uabhas na bha mun cuairt air “Canadh gach duine a thoil ach ’se sgadan annlan a’ bhuntàta.”

Thuit sàmhchair bhàsmhor air an àite agus thionndaidh gach sùil a choimhead cia ás a thainig na briathran ud. Bha Dòmhnall bochd ’na shuidhe mar chaora a bhiodh a’ feitheamh ri sgian an fhear-spadaidh. Bha e air seacadh ’na aodach agus thòisich am fallus ri sruthadh a-nuas aodann. Chasd aon de na ministearan agus ghreimich am fear eile air a’ Bhìoball agus thòisich e ri leughadh sailm gu sheinn. ’Se torann fonn Torwood a thug a’ chiad fhaochadh do Dhòmhnall, ach an déidh sin ghabh cùisean an rathad àbhaiseach.

Sgaoil an t-seirbhis, thaom an sluagh a-mach agus ghabh gach duine a shlighe fhéin, ach bha iad uile aon-inntinneach anns a’ bheachd gun rinn Dòmhnall ’An Chaluim fàbhar neo-fhiosrach do’n choimhthional gu léir nuair a chuir e stad air eachdraidh an òganaich a bha na bu tric a-measg nan amhran na bha e troimh an fhìrinn, leis a’ ghnàth-fhacal a dh’fhealltaich e a-mach á doimhne a’ chadail.


[TD 269]

CRIOCH
Le RAONAID NICRATH

BHA gathan laga gréine a’ fiachainn troimh ’n cheò bhruthainneach a bha sìnte thar machraichean an eilein. Thàinig Seonaidh ’Ic Eachainn chun an doruis agus choimhead e a-mach. Cha robh an t-sìde air atharrachadh—có aige a bha fhios cuin a bhriseadh an stoirm. Bha an t-eilean sàmhach—cha robh eun air iteig agus cha robh duine beò a’ gluasad. Bha coltas falamh air na tighean eile ach bha greis bho nach fhaca Seonaidh a nàbaidhean co-dhiù.

Mhothaich e gu robh deagh chruach mhòine aig ceann an tighe—cha bhiodh i fada a’ dol sìos ’s an geamhradh a’ tighinn. Smaoinich e an uairsin cho mi-nàdurra ’s a bha a’ chruach a’ coimhead còmhla ris na bha ann de thogalaichean is de chòmhnardan farsainn iaruinn agus na rathaidean tearra air an cùlaibh. Sheas e greiseag an tacsa ris an dorus, a’ coimhead a-mach ach dh’fhairich e am fàileadh. Nach e an oiteag gaoithe ud a bhiodh air toileachadh a thoirt dha aig àm sam bith eile, ach an dràsda bha i a’ tarrainn fàileadh feòil ghrod agus tinneas—bha i a’ tarrainn a’ bhàis.

Thill e a-stigh agus shuidh e sìos. ’S math a bha cuimhne aige an uair a bhiodh na saighdearan ag obair air na rocaidean anns a’ bhaile aca-san. Bha iomadh bliadhna bho’n uairsin agus cha robh Seonaidh a’ cur coire sam bith air na saighdearan ud airson na bha air tachairt. Bha iad air a bhith sa’ bhaile fhad ’s a bu chuimhne leis—cha robh dad aig duine ’nan aghaidh agus bha iad dìreach mar phàirt de’n eilean fhéin. An uair sin—bha e a’ smaointinn gur e a’ bhliadhna a dh’fhàg e a’ sgoil a bha ann—chuir an Luchd-Riaghlaidh buidheann ùr a-nuas. B’ann an uairsin a chaidh an càmpa ùr a thogail. Chaidh feadhainn de mhuinntir a’ bhaile a chur a-mach agus bha amharas aig Seonaidh gun do dh’fhalbh a’ chuid a bu mhotha de na saighdearan cuideachd—chan fhacas rocaid a’ dol suas tuilleadh co-dhiù.

Cha robh fhios aig duine gu dé a bha a’ dol anns a’ chàmpa—ach bu bheag an t-ioghnadh. Bha saighdearan suas is sìos le gunnaichean a latha ’s a dh’oidhche, agus ged nach robh an fheansa a bha a’ dìon an àite a’ coimhead ach lag, bha fhios aig Seonaidh gu robh meadhon dealain air choreigin a’ ruith troimpe a dh’fhaodadh duine a mharbhadh.

Cha robh fhios aig Seonaidh air móran sam bith mu’n chàmpa ach bha e a’ smaointinn gu robh fhios aige air barrachd na càch. Bhon a thòisich e a’ draibheadh aig MacBrayne, bha e a’ dol a-stigh uair no dhà san t-seachdain. Chan fhaca e móran sam bith ach muinntir a’ chidsean fhad’s a bha e ann. An dràsda ’s a


[TD 270]

rithist, gheibheadh e sealladh air còta geal aig té dhe na h-uinneagan ach a bharrachd air a sin—chan fhac e càil. A dh’aindeoin gnothaich, fhuair e a-mach gu robh na daoine a’ fiachainn ri ìocshlaint a dhèanamh a chuireadh crìoch air an tinneas a bha a’ tighinn bho <eng>‘radio-active fallout.’<gai> Cha do chuir so a bheag no mhór a dhragh air Seonaidh—feumaidh gur e daoine math a bha annta co-dhiù, ach cha robh e a’ smaointinn gun cuireadh iad feum sam bith air an rud a bha iad a’ fiachainn ri dhèanamh. Cha robh móran fios aige mu <eng>‘radio-active fallout’<gai> ach dh’fhaighneachd e a dh’Annag an uair a chaidh e dhachaidh.

Thug smaointeachadh air Annag mar so air Seonaidh éirigh agus a dhol sìos gu ceann eile an tighe far an robh i. Bha an cràdh a’ fàs na bu mhiosa agus bha e a’ faireachdainn lag. Bha i ’na laighe air an leabaidh agus an té bheag ri taobh. Feumaidh gun robh i na bu mhiosa—bha i ’na sìneadh is a sùilean dùinte, coma càite robh ’ceann. Bha an leanabh a’ cur a-mach a rithist. Am b’fheàrr dha am pile a thoirt dhaibh?

Nam biodh an rud air tighinn anns a’ mhionaid, cha bhiodh e cho dona. An toiseach, bha dòchas aige fhéin, an uair a chual e mu’n bhomb, gum biodh muinntir a’ chàmpa air an ìocshlaint a dhèanamh mun ruigeadh an tinneas iadsan. Ach, tha fhios gun robh iadsan a’ bàsachadh iad fhéin. Smaointich e an uairsin air an fheadhainn a leig am <eng>bomb<gai> air falbh—cha robh dùil aca a dhèanamh ach chaidh rudeigin ceàrr, bha iad ag ràdh.

Chuala e Annag a’ bruidheann fada air falbh. Cha b’urrainn dha coimhead oirre a’ bàsachadh mar so ach ciamar a chuireadh e fhéin am bàs oirre? Chuir e an t-snàthad ann an gàirdean na té bige. Cha robh fhios aige ciamar a rinn e e. Thug e am pile do dh’Annag agus shìn e ri taobh. Bhon a chual i an toiseach, bha i airson gum bàsaicheadh iad comhla. Dh’fhosgail e a bhilean agus shluig e am pile. Bha i sàmhach, ceòthail fhathast? Bheil fhios cuin a bhriseadh an stoirm?


[TD 271]

NAIDHEACHDAN O’N CHROIT
Le CEITEIG M. NICGHRIOGAIR

’S IOMADH deur a shiubhail fo’n drochaid on a sgrìobh mi san fhoghar ’s chan e sin a-mhàin. ’S iomadh steall a chaidh thairis air iomadh drochaid le tuiltean a’ gheamhraidh so.

Ma bha sneachd is reothadh cruaidh air daoine ’n uiridh, thug an t-uisge bàrr orra ’m bliadhna.

Gu fortanach cha do rinneadh mór chall sa’ ghleann againn fhéin ach ’sann an làn uair a thill uisgeachan na h-aibhne a tha ruith troimhe.

Theid gaoir troimh m’ fheòil a’ smaoineachadh air crodh is caoraich gun dìon gun tròcair bho na tuiltean. A nis nuair a chì mi beathach slàn, fallain chan urrainn dhomh gun taing a thoirt a rithis gun do shàbhail e.

Tha eagal orm nach ann do luach airgid an spréidh a bhios mi coimhead idir nuair a chaillear gin no eadhon nuair a reicear iad. Nuair a theid na gamhna chun na féille chan e a’ phrìs a ni iad a th’air m’aire ach saoil cuin a gheibh na truaghain an ath ghréim ri itheadh no balgam ri òl, no saoil an canar facal coibhneil Gàidhlig riutha gu bràth tuilleadh?

’S cinnteach gum bu ghlice dhomh cuimhneachadh nach fhiach an gnothach mur eil a’ chroit ’na h-economic unit. ’S dòcha nuair sin nach biodh na tuthagan cho lìonmhor air na <eng>jeans<gai> agam!

’Se rud cho tlachdmhor ’s a thachair o chionn greise a’ Bhliadhn’ Ur a bhith seachad aon uair eile. Tha daoine gearan gu bheil i dol bàs, ’s gu dearbh an latha bhios i grad-mharbh tha mi’n dòchas gum bi mi aig a tiodhlacadh!

Tha a’ Bhliadhn ’Ur dhòigheil Ghaidhealach a’ seargadh ás gun teagamh. Bu ghlé ghasda ruith air nàbaidhean le deagh dhùrachd ’s an deoch-slàinte òl, ach is suarach sin aig móran an diugh.

Ma tha do bhotal làn ’s inneal-ciùil agad, chan iarrar ach do chuideachd, is fhad ’s a mhaireas ceòl is aighear chan eil for air tadhal air a’ chòrr. Cùis na tàmailte aig a’ Bhliadhn’ Uir so chaidh, an fheadhainn do’m bu dual langan math a thoirt air òran Gàidhlig chan fhaighinn smid asda ach “Morningtown Ride.”


[TD 272]

Tha’n céilidh fhéin a’ dol á cleachdadh an taobh so. Cha mhór nach feum thu cairt chlò-bhuailte chur a dh’ fhiathachadh dhaoine gus oidhche gheamhraidh a chur seachad cuide riut.

Ma bhios de mhisneach agad fhéin na thadhlas air cuideigin, feumaidh tu’n dorus fhosgladh gu math fàillidh air eagal ’s gun caill iad facal de Choronation Street.

’S ma bhios Calum Ceanadach f’an comhair chan fhaod thu do bheul fhosgladh idir, idir!

Taing do’n Agh gu bheil seann bhan-nabaidh ghasda agam a tha cho seann-fhasanta rium fhein! Nuair a gheibh sinn ar cinn còmhla ’s iomadh naidheachd annasach a dh’ innseas i dhomh mu làithean a h-òige.

An uair sin bhiodh na croitearan a’ coiseachd astair gu féill leis na beathaichean. Nam faigheadh iad leth-chrùn air caora agus trì notaichean air mart ’se airgead mór a bh’ ann.

A rèir iomraidh bha iad na bu shona ’nan crannchur ’s na b’ fhasa an riarachadh na tha sinne ’s cha robh Price Review a’ cur cus tuasaid orra.

Ach cha robh prìs cho mór air ceann an fhéidh air a’ mhonadh no a’ bhric san abhainn an uair ud. Eadar iasg is sithionn, bainne ’s lite ’s buntàta ’s eile, cha robh stuadh no bogha bristeadh orra ’n càs annlainn.

Bha mo bhana-charaid ag innseadh dhomh mu bhiadh eile ris an canadh i sowens agus is ann nuair a lorg mi am facal ’san fhaclair a thuig mi gur e cabhraich a bha so.

’S minig a chuala mi ’n t-ainm ach o nach fhaca mi riamh a bhith ga dhèanamh dh’ inns i dhomh mar a bhiteadh ga dheasachadh.

Nuair a rachadh an gràn a bhleith sa’ mhuileann bha poca de ’n fhuighleach ga thoirt dhachaidh. Bha grunn dhòrlach dhe so ga chur am bogadh ann an uisge far am fàgte e beagan làithean co-dhiù. Rachadh an sùgh a thigeadh dheth a ghoil gus am biodh e cho tiugh ri lite thana.

’Se truinnsear dhe so le uachdar air a bhiodh a’ feitheamh air a’ chloinn glé thric nuair a thigeadh iad dhachaidh ás an sgoil. Cuiridh mi geall gur iad a ghearradh na sìnteagan fada ás a dhéidh seach an déidh pacaid de dh’ iasg reòta!

Nuair a bha sinne òg ’s minig a dh’ innsteadh Sgeul a’ Ghamhna Dhuinn dhuinn airson ar cumail sàmhach, ach ’se th’ agamsa dhuibh ach sgeul a’ ghamhna bhàin a reic sinn an uiridh.

Thog e air gu ruige Sasunn ’s nach ann a fhuair sinn naidheachd o chionn ghoirid gu robh e air prìomh-dhuais a thogail aig Féill no dhà mu dheas. Tha fios agam a nis gu bheil e beò fhathast co-dhiù. ’S tha sin gu leòr leamsa!


[TD 273]

BARDACHD LEODHAIS
Air a deasachadh leis a’ Bhard Bhochd

(6) Murchadh MacGhillemhoire

Rugadh Murchadh MacGhillemhoire, no Murchadh Beag, ann an Tàbost Nis, agus chaochail e ann an 1932, aig aois ceithir bliadhna deug air fhichead. B’e seòldair a bh’ann deth, agus bàrd, agus tha aon òran de na rinn e r’a chluinntinn, chan ann a-mhàin ann an eileanan na Gàidhlig, ach ann an iomadh port air feadh an t-saoghail. Mar a bha an t-òran a’ dol bho dhuine gu duine bha atharrachadh ga dheanamh air cuid de a bhriathran, agus so e, mar a thog mise e a-mach á leabhran beag làimh-sgrìobhte a dh’fhàg e le òrain eile a rinn e aig a phiuthar a tha ann an Tàbost.

AN CIAORA

Nuair a chaidh sinn uil’ air bòrd innt’
Cha do chòrd i idir rinn;
Cha robh cùisean idir dòigheil
Oir bha ’m bòsun air an dram;
Thug an sgiobair dhuinn an t-òrdugh
Leigeil ás gach ròp is ball,
’S thàinig Pilot steach air bòrd innt’
’S rinn i seòladh sìos an Clyde.

Nuair a sheòl i mach á Glaschu
Air Di-Sathuirn gu math tràth,
Chuir i cùrs air fearann Shasuinn,
’S leig sinn soraidh le gach àit’;
Leig sinn soraidh le na h-eòlaich
Bha gu brònach crathadh làmh,
’S ged bu duilich b’eudar seòladh
’S an Ciaóra dol gu sàl.

Dol a-null mu fhearann Eirinn
Bha muir réidh aice fo sròin,
’S bha i nuair sin dol gu h-aighearach
’S i ri reubadh a’ chuain mhóir;
Bha mi sgìth innte da-rìribh,
Bucaid sudgaidh ’na mo dhòrn,
Nuair a b’àill leam bhith le’m rìbhinn
Fon a’ phlaide mhìn gu lò.


[TD 274]

Sud am far an robh am bàta,
Té na b’fheàrr ann an droch uair,
’S ged a bha i cumhad grànda
’S math a shnàmhadh i an cuan;
Dol a-null an Siar-Chuan mhór leinn
Bha ’n Ciaóra ’s i cho luath,
’S ceathrar innte bhalaich Leódhais,
Seòid na b’fheàrr cha d’ dh’fhàg an Cluaidh.

Bha MacAsgail innt’ á Gabhsunn,
’S feadh na h-oidhche ’se cho dorch,
E ri mionnan dhan a’ chumbaist,
’S dhan an roinn air robh i falbh;
Bha muir gorm aice mu gualainn
’S e toirt fuaim oirre bha garbh,
’S nuair a chaidh e chun na cuibhle
Stiùir e cuinnlean dhan an stoirm.

Bha deagh chargaibh anns na tuill aic’—
Nam b’ann leam a bhiodh e ’n dràsd!—
Bha an t-uisge beath’ ’s an leann ann
Air an cunntadh stuth a b’fheàrr;
Nam biodh e agam ann an Gabhsunn
Gus a roinn a-mach am pàrt,
Cha bhiodh duine ’n eilean Leodhais
Nach biodh sunndach aig ‘Dewàr.’

O, ’se thusa fhaoileag bhòidheach
Tha ri seòladh os mo chionn,
Ma thadhalas tu dùthaich m’eòlais,
’S e sin Steòrnabhagh an Leodhas,
Dean innse dhaibh gu bheil an Ciaóra
Seòladh aotram bàrr nan tonn,
’S i ri deanamh cùrsa dhìreach
Air na tìrean fada thall.

’S fhada leam gun tig an samhradh
Nuair bhios àm againn bhios mór,
Nuair a gheibh sinn fhìn ar cunntas
Bidh sinn cruinn anns an tigh-òsd’;
Bidh sinn cruinn anns na <eng>‘Masons’
<gai>Far na chleachd sinn a bhith ’g òl,
Oir tha sinn sgìth an so le chéile
Le gach éigin tha tighinn òirnn.

Cha chreid mi gu robh bàrd ann a riamh a bha ’na mharaiche nach do chuir r’a chéile òran do a bhàta, do a eilean, no do a


[TD 275]

leannan nuair a bhiodh e leis fhéin anns a’ chrann a’ faire no aig a’ chuibhle, agus tron a’ chur-seachad sin dh’fhàg cuid aca ás an déidh dìleab a tha tlachdmhor. Rinn Murchadh Beag òran air gach cuspair, agus so, a-mach ás a leabhran fhéin aon de na h-òrain gaoil a dhàg e.

Soraidh leis a’ chaileig mhaisich,
Soraidh le mo leannan féin,
Gus an coinnich sinn air thalamh
Tha mo bheannachd-sa ’nad dhéidh.

Nuair a bhios tu ’na do chadal
Anns an leabaidh fad na h-oidhch’,
’S ann bhios mise ’m bàrr nan crannaibh
Cumail faire thar nan tonn.

Ri dol troimh’n a’ ‘Bhay of Biscay.’
Fairge ri briseadh àrd,
B’ fheàrr an uair sin bhith le m’ leannan
Muigh air monadh nam beann àrd.

Bho’n là chuir mi fhìn ort aithne,
Bha thu loinneil, banail, gleusd;
Gu bheil t’iomhaigh dhomh cho maiseach
Ris a’ chanach air na sléibh.

Tha thu ghnàth, a ghràidh, air m’aire
Ged as fhaide sinn bho chéil’,
’S tric tha m’inntinn-sa leum thairis
Phògadh leannan ’s gile dheud.

Ged a shiùbhlainn fad is farsaing,
Ged a sheòlainn do gach àit’,
Chan fhaic mi idir ann cho snasail
Na cho maiseach ri mo ghràdh.

Thusa ghaoth, tha dol le cabhaig,
Thoir mo bheannachd-sa gach là,
Thoir mo dhùrachd bharr na mara
Gu mo chaileag, seud mo ghràidh.

[Sanas]


[TD 277]

’SE NA THUG IAD AIR FALBH LEO
Le AONGHAS IAIN MACDHOMHNAILL
(Astràilia)

AN 1918 bha mi féin is Uilleam (mac Alasdair ’ic Dhòmhnuill ’ic Chaluim ’ic Ghilleasbuig ‘ic Chalum na Gealaich) ag obair aig rathad mór a rìgh— a’ glanadh ’s a’ fosgladh nam foalg ’s nam port a leigeadh an uisge far druim an rathaid. Bha sinn air cladach Chnoc a Linn a ghabhail mu dheas. Teannadh dlùth air àm dìnneir bha sinn aig cruit Ailein (’ic Dhòmhnuill ’ic Chaluim ’ic Lachlainn ’ic Mhurchaidh) agus có thanaig a-nuas bho cheann a-muigh na cruit ach Aonaghus a’ Ghobha, mac peathar Ailein, agus e dol dhachaidh gu dhìnneir. Cha robh Ailein na Niall a bhràthair na Mòr am piuthar idir pòsda agus bha Aonaghus a’ Ghobha, mac am peathar, riamh a fuireach cuide riutha. Thuirt Aonaghus rinn “tilgibh sìos an uidheam agus thigibh cuide rium gu gréim bìdh.” “A chiall” ars Uilleam “ ‘ged gheibhte duine air chòir cha bu chòir a shàrachadh’ tha e leasgach linn gabhail sìos gun bhrath na bealbh a chur air thoiseach oirnn.” “Coma leam dhe sin” ars am fear eile “bidh Mòr is Ailein glé dhiombach mur a tadhail sibh.” Sìos a ghabh sinn. Chaidh sinn a-stigh ’s chuir sinn fàilte air a chéile. Ars Uilleam ri Mòr: “Bha sinn leasgach tighinn a-nuas mar so a ghràdhag, a’ gabhail an fhàth oirbh mar gun tigeadh eun ás an alg gun fhios gun iarraidh.” “Ud. Ud” ars Mòr “an e ’s mi do theaghlach Clann Iain Mhòir; feumaidh mi ìre na cuineastoir a chumail gun dìobradh—an cuala sibh mar a bha ’n geall eadar Sir Seumas Mór agus Iain Breac Mac Leòid?” “O” ars Uilleam “ma chuala ’s coma, cluinneadhmaid a rithist e, chan ath-sgoileadh an ath-sgeuladh.”

Shuidh sinn sìos mu’n bhòrd ’s thòisich Mòr ris an sgeul. “Chuir Sir Seumas agus Iain Breac geall—cha robh iad riamh ach a’ cur gheall ri chéile mu na treubhan. Bha leithid do chonnsachadh eatorra agus bha iad ag ràdh nach robh dà cheann feadhna eile an Alba a chuir am barrachd geall ri chéile—ach ’se b’ fheàrr na bhith rùsgadh na lann. Cha robh an geall ro mhór—ancar uisge bheatha—’se ’n geall bu trice bhite a’ cur mar tha fios agaibh. Thuirt Sir Seumas gu robh banas tighe mnathan Uibhist na b’ fheàrr na banas tighe mnathan tighe Clann ’ic Leòid agus thug Iain Breac suas an geall. Bha sgioba na birlinn aig Mac Leòid gu tadhal,


[TD 278]

gun fhios gun fhiadhachadh, air a’ gharbh-mheadhoin oidhche, air bean tighe an Uibhist agus cho luath ’s a ruigeadh iad, dh’ iarradh iad biadh is deoch a dheisealachadh dhoibh. Mur am faigheadh iad sàsachadh, chailleadh Sir Seumas an geall. Thuirt e “Seòlaibh a nis a’ bhirlinn gu bial Dìg Mhóir Loch Pheabuill agus bheir mise i troimh na caoil. Theid sinn air tìr agus gabhaidh sinn suas ball gacha dìreach gu Baile Ard a’ Bhaile Mhóir. Ruigidh sinn an tigh an déidh dhoibh gabhail mu thàmh, cuiridh sinn air an cois iad agus iarraidh sinn air bean an tighe gabhail againn,” agus mar sin rinneadh.

Rànaig iad an tigh aig a’ bhean so—tè Chlann Iain Mhóir. Chuir iad air a cois i agus dh’ iarr iad biadh. Shuidh i aig a’ bhòrd iad. Chuir i iorcun leann mu’n coinneamh agus seapainean feòdair agus uisge beatha agus gloinneachan. ’Se chiad riarachadh a chuir i mu’n coinneamh, brot sùgh sithinn le cneamh is currain is eòrna agus bonnaich pònair is coireamain unnta. Thug i sin muasgain dhoibh agus an roghainn do iasg meosta agus bruanta: ’na dhéidh sin fhuair iad an roghainn do shithinn greallta air tias na filleanan feòl griosta air aghann le russalan calm craoint ann am briachd agus an roghainn do aran eòrna, coirce agus seagail cuide ri ìm agus càise le pionnt binnde agus chrìochnaich iad le riudhan do ghallan dearg agus slocan. Ars Iain Breac rithe “A bhean chòir, ’s fheudar gu robh fios fithich agad.” Agus fhreagair i “Air Muire ’s air m’ anam ’s air m’ fhacal cha robh.” Agus thug e an fhàinne òir far a mhiar agus thug e dhi e mar chuimhneachan, agus a’ tionndadh ri Sir Seumas thuirt e “A dh’ innse na fìrinn, cha deanainn na b’ fheàrr san Dùn le fireis—bhuinnig thu ’n geall.”

Ars Uilleam “Bidh Niall mac Ghilleasbuig ’ic Nèill (MacAmhlaidh) shìos againne a’ cumail a-mach gur e tè Chlann MhicAmhlaidh a bha sa’ bhoireannach.” “Chan e” ars Mór, “’Se bha innte tè Chlann Iain Mhóir (Faolanaich), ach bha i pòsda aig fear MacAmhlaidh.” Ars Aonaghus a’ Ghobha ’s e deanamh snodhadh gàire “’Sann do Ruairi Cuagach as càirdiche i” (Ruairi Cuagach, ’s e fuireach air a’ Bhaile Ard, mac Iain ’ic Ruairi ’ic Dhòmhuill ’ic Aonaghuis ’ic Dhòmhuill ’ic Aonaghuis ’ic Iain Mhóir agus nam biodh e beò nis bhiodh e mu 128 bliadhna).


[TD 279]

ADHARTASAN BU MHATH LEAM FHAICINN ’NAM DHUTHAICH
Le DOMHNALL IAIN MACIOMHAIR (Airigh an Tuim)

’S ANN an Alba a rugadh ’s a thogadh mi, agus is i mo dhachaidh agus mo chaisteal. Tha eagal orm nach eil an caisteal so cho daingean agus a dh’ fhaodadh e, oir tha na bunaidean air chrith le m’eucoir fhìn agus le eucoir mo luchd dùthcha. Faodaidh e bhith gu bheil na bunaidean so cho daingean ri bunaidean Shasuinn, no ri bunaidean nan Stàitean Aonaichte, ach is e a’ cheist, a bheil sin daingean gu leòr? Bu chaomh leam bunaidean ùra a thogail, ma tha mo dhùthaich a’ dol a sheasamh an aghaidh an nàmhaid.

Is e “sìth” a chanainn ris a’ chiad bhunaid, an seòrsa sìth a théid troimh dhuine gu smior nan cnàmh an uair a shuidheas e air cnoc fad uair a thìde air oidhche Ghàidhealaich, agus a’ ghealach slàn, is an àile cùbhraidh le sìth ceò na mònach. Tha e duilich dhuinn a bhith aig sìth, agus bhitheadh a’ bhunaid duilich a togail. Cha bhitheadh duine agus duine ann an amhaichean a chéile, agus chanadh fear leughadh an t-sanais adhair nach robh naidheachd aige dhuinn. Cha bhitheadh stailcean oibreach a’ cur dragh oirnn, oir bhitheadh mac an duine beò ann an sìth. Bhitheadh sinn nar eisimpleir do’n t-saoghal, agus is dòcha gun tugadh sinn am buaireadh ás na sùilean aca. Choimheadadh sinn ri gàire na gealaiche agus bheireadh e misneachd dhuinn a chum fogharadh a’ chnuic a thoirt do’n dachaidh agus do’n dùthaich. Choimheadainn a’ bhunaid ag éirigh chun na sgòthan gun fhuam, gun throd, agus gun ghleadhraich. Chan eil mi ag ràdh idir nach bu chòir dhuinn strì a dhèanamh airson a bhith ag obair agus a bhith a’ feuchainn leasachadh agus àrdachadh fhaighinn dhuinn fhìn. Chan eil mi ag ràdh nas motha gum bu chòir do’n h-uile duine a bhith air an aon fhacal ris an ath dhuine, oir nam bitheadh, cha bhitheadh foghlum no deasbaireachd air an cleachdadh mar is còir. Ach faodaidh sinn a h-uile nì tha so a dhèanamh ann an sìth, agus ma thig duine nar measg le coltas buairidh na tugamaid misneachd dhà; ma thig coigreach nar measg ann an sìth, cuireamaid fàilte chàirdeil air.

Bhitheadh dara bunaid mo chaisteil air a togail le saidhbhreas. Tha sinn uile an toir air saidhbhreas, ach feumaidh sinn so a shireadh gun bhuaireadh, no cuiridh sinn a’ chiad bunaid ri talamh. Dé mar a ghabhadh a’ bhunaid so a togail? Anns a’ chiad aite,


[TD 280]

chuirinn Bòrd Leasachaidh na Gàidhealtachd do’n sgoil (sgoil Ghàidhealach) airson bliadhna no dhà, ach an ionnsaicheadh iad rud air chor-eigin mu’n àite anns a bheil iad suidhichte. Cha do thuig mi riamh carson nach eil duine bho Innse Gall air a’ Bhòrd so. Tha eagal orm nach eil am Bòrd air móran a chur air bonn a bheir eadhoin beagan saidhbhreis do’n dùthaich. Bu mhath leam barrachd de luchd turais fhaicinn a’ tighinn do’n Ghàidhealtachd agus do na h-Eileanan, oir g’ar bith càite an téid am fear turais bithidh an t-airgead ’na phòcaid. Ach a bharrachd air an seòrsa saidhbhreas so, dh’iarrainn saidhbhreas a thaobh litreachais agus cànain. Tha nis móran dhaoine ag iarraidh a bhith a’ cleachdadh na Gàidhlige ann an còmhradh agus ann an sgrìobhadh. Tha so glé mhath, ach nach bochd cho beag agus a tha sinn a’ faicinn de leabhraichean ùra Gàidhlig. Tha mi cinnteach gu bheil coire mhór aig dìth an airgid ris an so, oir is iomadh duine a tha a’ sgrìobhadh agus nach eil comasach air a chuid oibreach a chur an clò airson an aobhair so. Is maith a dh’fhaodadh Bòrd Leasachaidh na Gàidhealtachd feuchainn ris an so a cheartachadh, agus cha bu bheag am misneachd a bheireadh iad do luchd sgrìobhaidh na Gàidhlige. Ach tha saidhbhreas ann a bharrachd air saidhbhreas airgid, agus is e sin saidhbhreas de sheallaidhean bòidheach a’ chruthachaidh. Tha iad sin againn ann am pailteas, agus feumaidh

[Sanas]


[TD 281]

sinn a bhith cinnteach gun coimhead sinn orra mar àiteachan is fhiach an tadhal, chan ann airson an t-seallaidh a-mhàin ach airson gun tuig sinn nach eil móran chnoc no móran bhailtean anns a’ Ghàidhealtachd nach eil còmhdaichte le eachdraidh nan làithean a dh’fhalbh. Ma nì sinn sin bithidh saidhbhreas sàsachaidh againn, agus chì sinn gu bheil oighreachd againn as fhiach a gleidheadh, agus ás an so fhéin thig saidhbhreas.

Tha dà bhunaid a nis air an togail, agus thogainn an treas bunaid le slàinte. Tha fhios gu bheil barrachd cothrom a dhìth oirnn airson fios fhaighinn mu thinneasan cridhe agus nithean de’n t-seòrsa sin. Tha móran nithean a’ seasamh eadar sinn agus slàinte; tha puinnsean anns a’ bhiadh agus anns a’ bhùrn, agus tha fios aig a h-uile duine cho dona agus a tha an toitean (ged nach fhurasda sgur dhiùbh). Feumaidh sinn cuideachd casg a chur air ceò charbad agus air ceò guail. Feumaidh sinn tighean eiridinn ùra a thogail agus na lighichean a phàidheadh nas fheàrr, air eagal gun toir iad an casan leotha a dhùthaich eile. Tha móran dhaoine an diugh a’ call na coiseachd, chan ann leis an aois, ach leis an leisg. Chan e a-mhàin slàinte cuirp, ach slàinte inntinn cuideachd, a gheibheadh sinn le a bhith a’ coiseachd nam beann agus nan cnoc far nach ruig ceò no gleadhraich a’ bhaile mhóir sinn. Mar is trice a nì sinn so, is ann is trice a dh’ iarras sinn e. Agus chan eil nì cho math ri àile cùbhraidh na glaine airson slàinte a thoirt do dhuine, agus gheibh a’ mhór chuid de’n Ghàidhealtachd sin aig ceann shìos an starain.

Ma bhitheas na trì bunaidean sin air an togail gu seasgair, làidir, cha bhi e duilich an ceathramh bunaid a chur suas. ’Se sonas a tha anns a’ bhunaid so, agus tha e fìor gur iomadh rud a dh’fheumas sinn a dhèanamh airson gu faigh sinn sonas air a’ cheann mu dheireadh. Fhads a bhiodh sinn a’ faicinn nam bunaid gan togail, bhitheadh beag no mór a shonas againn. Ach an uair a bhitheadh na bunaidean eile crìochnaichte, cha tugadh sin dhuinn

[Sanas]


[TD 282]

sonas mar a compàirticheadh sinn anns na nithean a bhitheadh iad a’ tairgse dhuinn. Agus an uair a bhitheas sonas againn chan eil móran ann as urrainn dhuinn iarraidh, oir bithidh sìth agus saidhbhreas agus slàinte againn.

Ma tha sinn a’ dol a shuidhe air ais a’ coimhead chàich a’ togail nam bunaid, cha dèan iad feum air bith dhuinn. Tha mi a’ smaoineachadh gu bheil an Gàidheal ro thric mall air rud a dhèanamh air a shon fhéin, agus feumaidh e ullachadh a dhèanamh a nis airson togail nam bunaid so a chur air chois. An uair sin bithidh e furasda slige a’ chaisteil a chur an sàs. Is e Alba no a’ Ghàidhealtachd an t-slige so, agus ma tha i air a togail air na ceithir bunaidean so, saoilidh mi gu seas i fad linntean mur a leig sinn sinn fhìn ann an staid de neo-shuim d’an taobh. Tha mi an dòchas nach e caisteal anns na neòil a bhitheas an so, ach caisteal air a stéidheachadh air aghaidh an t-saoghail, agus caisteal air an tadhail am fear turais ach a faigh e blas de’n t-sonas a bhitheas againn.

[Sanas]


[TD 283]

An Sgeilp Leabhraichean

A’ Chùirt—le Iain Mac-a-Ghobhainn;
An Coileach—le Iain Mac-a-Ghobhainn.
(An Comunn Gaidhealach, 65 <eng>West Regent Street, Glasgow<gai>. 2/6 gach leabhar.)

Chan aithne dhomh gun deach dealbh-chluich Ghàidhlig a chur air chlàr roimh ’n té a sheall Aonadh Ceilteach Dhun-Eideann an 1902: mar sin, chan eil aig an dràma an Gàidhlig ach trì fichead bliadhna de dh’eachdraidh (an coimeas ri trì chiad bliadhna am Beurla, is dà mhìle gu leth bliadhna an Greugais). Tha grunnan againn de dhriodfhortain is dhealbhannan-àbhachdais—iad uile sìmplidh, beag brìgh—agus dòrlach de dhealbhannan goirid as fhiach an t-ainm dràma le Fionnlagh MacLeòid (gu h-àraidh), Iain Mac-a-Ghobhainn agus Pòl MacAonghais (“Math Dhuinn ar Peacaidhean”); chan eil ach aonan dhiubh sin—Pàrlamaid Ogam, le Fionnlagh MacLeòid—a tha a’ tighinn faisg air faid chumanta dealbh-chluich (chan eil an còrr a’ ruith ach airson mu leth-uair). Faodaist a ràdh, ma thà, gu bheil cruaidh-ghainne dràma oirnn. Chan eil móran a bharrachd air sia uairean a thìde de dhràma as t-fhiach air farsainneachd na Gàidhlig (ged tha pàirt de’n a sin a tha cho math is a gheibh thu an cànan sam bith).

Chaidh an dà dhealbh-chluich le Iain Mac-a-Ghobhainn, A’ Chuirt agus An Coileach, a shealltainn san Oban is an Glascho chon a so, agus tha na faclan aca a nis air an clò-bhualadh—leis a’ Chomunn Ghaidhealach (mothaichear gu bheil ainm an fhir-deasachaidh trì tursan air gach leabhran agus ainm Mac-a-Ghobhainn dà thuras). Bheir so an cothrom do bhuidhnean cluich thall ’s a-bhos beagan de na tha de dhràma bhrìghmhor sa’ Ghàidhlig a chur fa chomhair an t-sluaigh: thathas an dòchas gun gabh iad an cothrom.

Tha Mac-a-Ghobhainn air cliù a chosnadh airson a bhàrdachd Bheurla is Ghàidhlig agus airson a sgialachdan-goirid Gàidhlig. ’Na sgialachdan tha buaidh fhollaiseach aig na beachdan aig Kierkegaard agus a chò-fheallsanaich air na cuspairean a tha e a’


[TD 284]

taghadh: tha e an còmhnaidh a’ sealltainn dhuinn duine, “’na aonar,” fa chomhair duine eile no a’ choimhearsnachd, agus cothrom aige air duine a dheanamh dheth fhéin, air “e fhéin a lorg,” le roghnachadh slighe a bheir ceum air adhart dha’n dorchadas e. Tha e glé thric air rùlach a-measg seann eachdraidh airson sgialachdan a fhreagras air—gu h-àraidh o chionn ghoirid; ’se so a tha e air a dhèanamh ann an “An Coileach”: tha sinn a’ faicinn Peadair aig dorus a-muigh an t-seòmair anns a bheileas a’ toirt a-mach binn Chrìosd. Tha an cothrom aige air pàirt a ghabhail ann an giùlan crois Chrìosd, ach tha e trì uairean a’ diùltadh a’ chothrom, agus tha e aig deireadh na dealbh-chluich ’na leth-duine briste, gun fhéin-mheas—tro ’n eagal, rinn e droch bhuil de’n chothrom òirdhearc g’a robh a chridhe ga bhrodadh agus dhiùlt e “neart na còrachd” a bha air làmh-an-uachdair a thoirt dhà thar an t-sagairt, le ’reusan is ’fheallsanachd chrìon laghanta, ris a bheil e a’ deasboid aig an deireadh; ach tha an sgrìobhaiche gar fàgail anns an dùil gum bi a’ bhuaidh dheireannach leis a’ chridhe an aghaidh an lagha, gu bheil Peadair a’ dol a dh’fhaighinn cothrom eile. So na faclan mu dheireadh aige:—“ Canaibh ris (ri Crìosd) gun dh’fhalbh mi gu mo chrois fhìn.”

Tha cuspair inntinneach aig Mac-a-Ghobhainn ann an so—té de sgialachdan móra an t-saoghail air a h-ath-innse ann an solus feallsanachdan móra ar linne fhéin—agus tha e air alt barraichte a shealltainn ann a bhith a’ snaidheadh dealbh-chluich aisde: nuair a chunnaic mi an dealbh so an Glascho, bha Peadair a’ bruidheann mu’n t-sluagh a bha dol a choimhead a’ cheusaidh mar gum b’iad an luchd-éisdeachd anns an talla an Glascho—“Chan fhada gus am bi iad a’ dìreadh a’ chnuic, daoine a’ bhaile . . . mar gum b’ann gu dealbh-chluich a bhiodh iad a’ dol . . . ’S bascaidean air an gàirdeanan, le deoch is biadh . . . Cuirm-chnuic, <eng>‘picnic’!<gai> . . . Fear an sud (A’ comharrachadh a-mach feadhainn de’n luchd-éisdeachd) . . . ’s fear a so”; a rithist tha an sagart a’ beachdachadh saoil am fuilingeadh sinne pian dh’ar deòin; agus aig an fhìor dheireadh tha an sagart a’ gearain ruinne mu dhaoine cleas Pheadair—“Na


[TD 285]

daoine àraidh ud, cha leig iad fois leinn.” (Chuir e iomagain mhór orm gun do rinn am britheamh aig an Fhéis Dhràma casaid air an actar so airson bruidheann ris an talla mar so, an àite bruidheann chon an doruis air an deach Peadair a-mach.) Bha sinne, an luchd-éisdeachd, ma thà, air ar n-ùisneachadh aig an dealbhadair mar actaran sinn fhéin—airson na <eng>“crowd scenes”:<gai> alt dràma a tha glé ùr-nosach . . . agus feumail.

Tha innealan <eng>(devices)<gai> dràma — no, ’s dòcha gur e innleachdan <eng>(gimmicks)<gai> a bu fhreagarraiche dhomh a ràdh ann a sho—aige an so cuideachd a tha glé fhasanta: ach chan eil iad air an gabhail a-steach cho dlùth dh’an dealbh-chluich a so: tha iad mar bhriaghaichean air a h-uachdar.

Aig an toiseach tha cairt mhór leis na faclan “Na tugaibh breith chum nach toirear breith oirbh” mu choinneamh an luchd-éisdeachd, inneal a tha tric aig Bertolt Brecht, ach, a chionn is gu bheileas a’ tòiseachadh le cùirt lagha, saoilidh mi gu bheil an dealbhadair a’ deanamh a theachdaireachd ro-fhollaiseach buileach, leis a’ chairt, anns a’ chiad dol a-mach; tha am britheamh ag iarraidh air càch iad a dh’actadh a’ chron mu bheil an deasboid, agus tha e a’ co-dhùnadh gu feum e fhéin actadh mar am ministeir airson gu bheil clàirc-na-cùrtach a’ cumail a-mach nach urrainn dhàsan actadh—tha am féin-mothachadh so tearc agus annasach ann an litreachas na Gàidhlig, is gu h-àraidh san dràma, a tha—a-mach o dhealbhan Fhionnlaigh MhicLeòid—air a bhith a’ fiachainn ri toirt a chreidsinn oirnn nach e actaran is àrd-ùrlar is dealbh-chluich a tha againn idir ach daoine is rùm is <eng>“real life”:<gai> ach, a d’aindheoin sin, saoilidh mi nach robh móran feum air an inneal-sa ann a sho ach a luach mar <eng>gimmick<gai>—agus, co-dhiù, saoilidh mi gu bheil an t-sealltainn-air-ais so a’ lagachadh na deilbhe oir chan eil ifrinn idir cho oillteil ma gheibhear as greiseagan air fòrladh—ged a b’ann troimh ’n mhac-meanmna; a rithis, ’se ifrinn bhodhaigeil—is chan e ifrinn a dheachd inntinn no cogais Sellar a tha againn a so— tha i teth, is am pathadh orra, tha an gleoc ’na stad aig meadhon-oidhche, is tha a’ chailleach bheannaichte air tighinn “an


[TD 286]

[Sanasan]


[TD 287]

nuas an staidhir” chon na cùrtach—aig an deireadh tha Sellar a’ cur a dhà is a dhà ri chéile agus tha e a’ tuigsinn carson a tha am pathadh is an teas ga chlaoidh is carson a stad an gleoc—tha e san droch àite! ’Se an gleoc is am blàths is am pathadh is a staidhir ceanglaichean na cluiche: tha iad ro léirsinneach air uachdar an dràma; agus, annta fhéin, tha iad beag seagh.

Choisinn “A’ Chùirt” duais an Fhéis Dhràma, agus—air sàilleabh an urraim sin—cliù mór a-measg an luchd-tabhairt-am-beachd Ghaidhealach: cha do choisinn “An Coileach” sian. Saoilidh mi gu bheil so a’ sealltainn cho beag is a tha de dh’ fhiosrachadh aig luchd-éisdeachd dràma Ghaidhealach air a’ chuspair so. Ach ’s màite gu bheil mi ceàrr.

Ach tha mi an dòchas, co-dhiù, nach togar ceàrr na thuirt mi, oir ged is fheàrr leam aon de na dhà seach an t’éile, cha duirt sin nach toigh leam iad ’nan dithis: agus gu dearbha tha iad fada fichead nas fheàrr na an tramasgal bhroileiseach ris a bheil sinn cleachdte air àrd-ùrlair Ghàidhlig, is mar sin tha mi lan dhòchas gu ceannaichear an dà leabhran so agus gun cuirear air na cluichean air feadh na dùthcha: chan eil an droch fheum air an leithid. Agus thathas an dòchas gun altaich an sgrìobhadair so an dòigh-sgrìobhaidh so.

DOMHNALL IAIN MACLEOID.


[TD 288]

IRISEAN IS PAIPEARAN

IS dòcha gu bheil cuid de na leughadairean ùra a th’againn a dh’iarradh fios a bhith aca mu na h-irisean agus na pàipearan a tha tighinn am follais gach bliadhna le tomhas mhath de Ghàidhlig annta. Bithidh Gairm glé dheònach seòladh a thoirt dhaibh càite am faigh iad lethbhreac dhiubh, ma chuireas iad fios thugainn.

An toiseach tha na h-earrainnean Gàidhlig ann am mìosachain nan Eaglaisean. Tha caob mhath de Ghàidhlig an Gasaet Steòrnabhaigh gach seachdain: chan eil pàipear seachdaineil an Alba a tha cur an clò a leth uiread. Agus a nis tha Sruth, pàipear ùr a’ Chomuinn Ghaidhealaich, air nochdadh. Tha e mu leth-ma-leth an Gàidhlig ’s am Beurla, làn naidheachdan is bheachdan, agus tha sinn an dòchas gun coisinn e móran luchd-leughaidh. Is dòcha gu bheil tuilleadh ’s a’ chòir de bhlas Inbhirnis air gu ruige so ach le cothrom fhaighinn thig sgaoileadh air. Tha e air a chur ri chéile gu grinn, agus tha fhios nach ann gun móran saothair a tha an luchd-deasachaidh, Frang MacThómais agus Iain MacLeòid, ga thoirt am follais gach dàrnacha seachdain.

Aig toiseach na bliadhna nochd Ossian 1967, air a dheasachadh le Raghnall MacIlleDhuibh. ’Sann bho’n Chomunn Oiseanach an Oilthigh Ghlaschu a tha an leabhar so a’ tighinn—uair sa’ bhliadhna. Tha Gàidhlig is Beurla ann: sgeulachdan is bàrdachd is dealbhannan, is pàirt dhiubh gu math aighearach.

’Se dhà de na h-irisean sgoile a thainig thugainn am bliadhna gu ruige so: Tàintean bho Sgoil Lìonail is iris Sgoil an Obain. Ach tha sinn cinnteach gu nochd feadhainn eile fhathast: iris Sgoil Mhic Neacail an Steòrnabhagh, Brochan á Tairbeirt Na Hearadh, iris Acadamaidh Rìoghail Inbhirnis agus is dòcha fear no dhà eile. Tha naidheachdan is sgeulachdan is bàrdachd Ghàidhlig annta uile. Gun tàir sam bith a dheanamh air càch tha sinn a’ moladh aon uair eile luchd-sgrìobhaidh òga Lìonail. Chan eil duine thogas Tàintean nach cùm a’ leughadh greis mhath: tha a’ Ghàidhlig cho nàdurrach ’s cho beothail, is tha i faighinn làn chothrom na Féinne mar bu chòir.

R.McT.
[Sanas]
