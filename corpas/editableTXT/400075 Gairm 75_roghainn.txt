[TD 206]

AN TASDAN
le MURCHADH MACPHARLAIN

B’ainm do chuspair mo sgeòil Murchadh. Bha e mu chóig bliadhna deug a dh’aois aig an ám a bha seo, 1916, teis meadhon cogadh a’ Chéiseir.

B’e ’n t-Earrach a bh’ann-an t-Earrach trang, dripeil; suic dha’n cur gan geurachadh do cheàrdach Phàdruig agus Thómais; amuil agus greallagan is sliosan gan cur air dòigh, agus earball nan gearrain gan gearradh ’s gan gleidheadh airson snòtaichean. Agus uain òga gam breith. Balachain òga a’ lorg ach có chaora gheibheadh iad air breth gus an coisneadh iad bonnach-iomanach, air neo dà ugh an àite a’ bhonnaich.

Ach cha b’ann a chosnadh bonnach-iomanach a chaidh Murchadh idir. Bha e car aosda air son siud. ’Sann a fhuair e peile agus spaid ’s dh’fhalbh e do’n tràigh-mhuirsgean an Laighe-nan-ròn, làimh ri Talm.

Nuair a bha cnuaic air a’ pheile, dhìrich e suas Rubha-na-Mairbh ’s rinn e dhachaidh. An uair a ràinig e cha robh duine a-stigh, ’s bha e ga tholladh leis an acras, ach bha prais bheag nan trì-chasan taosgach buntàta air a leth-taobh ris an teine agus truinnsearbelé ’na beul le (lá sgadan Loch-Finn. Cha do thog Murchadh am buntàt’ air truinnsear idir. Tharraing e steach an stòl an taic an teine ’s dhruid e dhà ghlùin ri chéile, ’s chairich e ’n truinnsear leis an sgadan oirre, ’s ghabh e dha’n bhuntàta ’s an sgadan.

Nuair a dh’ith e sheachd-leòran chuir e pòla bainne a bh’air a’ bhòrd air a cheann gus na thràigh e e.

Sheas e air bialabh an dreasair agus mar is tric a rinn balach nuair a gheibheadh e’n tigh dha fhéin, thòisich e air rumasdaireachd anns na dràraichean. Cha b’e gu robh càil sònraichte ’na shealladh a bha e lorg ach dìreach gu amharus thoirt asda. Nuair a thog e shùil chun na sgeilp air an robh na pòlaichean, mhothaich e dà ghrunnan math bhoinn-thasdain agus dhà-thasdain air cùl pòla. Dh’fhann e ’na thosd mionaid no dhà. “Bh ’eil thusa ’n dùil” ars esan ris fhéin, “an ionndraineadh tasdan nan tugainn-s’ ás e.” “Falbh leis” ars an sàtan beag dubh a bha ’na chridhe. “Gu dé th’ann an aon tasdan beag mialach. ’S co-dhiù, nach ann leis an tigh agaibh fhéin a tha’n airgead.”

[TD 207]

Gidheadh cha do dh’aontaich Murchadh le comhairle an t-sàtain bhig a bha ’na chridhe, agus bha’n dithis mar gum b’ann a’ gleachd fad chóig mionaidean.

Fa dheireadh thall thainig Murchadh agus an sàtan gu co-chòrdadh, agus b’e seo mar a bhà. “Cha toir mi leam an tasdan idir” arsa Murchadh “ach ’se nì mi cuiridh mi e fo bhial pòla, agus ma dh’ionndraineas iad e cuiridh mi air ais e, ’s mur a h-ionndrain bheir mi leam e an ceann seachdain.”

Bha Murchadh fad na seachdaineach a’ falbh ’s a’ tighinn bhon a’ phòla mar eun bho’n nead.

Thainig oidhche na Sàbaid ’s bha muinntir an tighe gu léir a’ dol dha’n a’ choinneamh, agus Murchadh mar an ceudna maille ris na balaich eile.

“Sud agad” ars a mhàthair ri Murchadh “am bonn-a-sia airson a’ bhrod.” Dh’fhuirich Murchadh gus na dh’fhalbh iad gu léir. Chaidh e do’n dorus ’s bha Seonaidh-Alasdair-Ghlais a-nuas tigh MhicRath. Leum e steach ’s rinn e air a’ phòla fo’n robh an tasdan. “Tha mi fada gu leòr ga do ghuir” ars esan, ’se ri cur an tasdan ’na phòcaid.

’Se Calum-Iain-Ic-Aonghais Oig a bha an ceann na Coinneamh agus Ruairidh-Chaluim ri presentadh.

Mar a b’àbhaist chaidh caibideal a leughadh agus ùrnuigh an déidh gach seinn. Ma chaidh, cha mhór a chuala Murchadh. ’Sann a bha e cunntadh ’na inntinn a liuthad rud a cheannaicheadh e ann a Steòrnabhagh leis an tasdan—feadag-tine air sgillinn, organ gròt, trùimba, agus dé mu dheidhinn na <eng>caramels<gai> mhór dhearg am bùth Watson—ochd air a sgillig. Chùnnt e suas a chosgais, agus bha cóig sgillinn aige fhathast a chòrr. Agus dìreach sa’ cheart ám, chuala e Calum ag ràdh gu robh ’n Tighearna a’ beannachadh dhuinn a bhi seinn ’s a’ leughadh Fhìrinn. “Agus” ars esan, “an duine a chuir an tasdan dha’n truinnsear an àite a’ bhonn-a-sia ma dh’fhuiricheas aig an dorus gheibh e’n tasdan air ais.”

[Sanas]

[TD 217]

A’ BHAS
Le EILIDH WATT

THA mi a’ creidsinn gum b’e seo a cheud nì air an do thuit is a stéidhich mo shùilean is mi anns a’ chreathaill. Bho’n ám sin a-mach bha i mar rionnag-iùil, oir tharraingeadh a’ bhàs mo shùilean thuice. Ach cha robh iarraidh agam riamh mo làmh a chur oirre. Ann an oisean, ann an rùm a bha caran dorcha dhe fhéin, bha ciste àrd de fhiodh dubh, agus ’na seasamh air a mullach, leatha fhéin, is gun nì eile faisg oirre, bha a’ bhàs ghorm. Ged a sheasainn fad uairean a thìde is mo mheòirean tana air na lusan is na measan a bha cho annasach dhòmhsa, is a bha snaidhte le làimh ealanta a’ Cheaird-Chomuinn ás an fhiodh, bha mo shùilean riamh air a’ bhàs—is riamh cha robh iarraidh agam meur a chur oirre. Bha i de ghlainne troimh-shoillseach air dhath na bu daingne is na bu ghuirme na adhar feasgair-samhraidh, agus a’ deàrrsadh is a’ boillsgeadh am broinn na glainne bha rionnagan air dhath an òir. Ged a bha a dath àluinn, is e a cumadh a bha ro bhrèagha. Chan urrainn a maise a dhealbh anns na briathran a th’agam ach an uair a laigheadh mo shùil oirre gun fhios dhomh, thigeadh cnap ’nam sgòrnan is sian air m’anail. Nuair a chithinn faoileag air sgéith air latha earraich, no craobh bheithe lom a’ deàlradh ri gréin a’ gheamhraidh, no an ròn air an t-snàmh, no dathan a’ bhogha fhrois ann an driùchd na maidne moich, dh’éireadh samhla na bhàis ’nam inntinn.

Ged a b’e an deagh bhean taighe a bha ’nam mhàthair chan fhaca mi i raimh a’ cur làmh air an bhàs seo—is chan fhaca mi gun robhas a’ leigeil le dus laighe oirre. Riamh cha robh iarraidh agam fhéin meur a chur oirre. Shuidheadh m’athair fada, a’ sìor coimhead oirre, is e ’na thosd.

Bha mi ’nam chnapach nighean mun do dhrùidh e orm nach e mhàin nach robh nì eile anns an taigh againn a bha cho maiseach ris a’ bhàs seo, ach nach robh a leithid ann an taigh a b’aithne dhomh. Is e mo bheachd nach robh fios—na suim—aig neach co dhiùbh bha i luachmhor gus nach robh. 

“Ciamar a thainig a bhi agaibhse?” thuirt mi ri _m’athair is an dithis againn a’ coimhead mar a bha na rionnagan òir a’ lasadh is a’ mùcadh a rèir grad-lasair an teine.

[TD 218]

“Soitheach a chaidh a chall,” fhreagair e gu goirid.

Cha d’fhuair mi a h-eachdraidh gu tur riamh is ged a shnaim mi snàthnain no dhà ri chéile, bha e cho fada bhon thachair e, gun robh an fhìrinn fhéin air chall. Bu choma. Bha m’athair is Alasdair Dubh air an t-saoghal seo ri linn is gun deach’ an soitheach seo a chall. Air oidhche, ioma linn air ais, thainig allamharach air tìr bho bhàta a bha air a dhol fodha, agus ’na achlais bha e a’ giùlan leanabh nighean—is am bhàs seo. Bhitheadh e coltach gun deachaidh gabhail riutha: ach an ann an siud a bhàsaich e, no dé ghnè bàis a fhuair e, chan eil fios agam. Ach thainig an nigheanag gus ìre ann an siud. B’ann bho shìol an fhir a thainig Alasdair Dubh: ach b’ann bho shliochd na nigheanaig a thainig m’athair. Ao-coltach ris na daoine socair, bàna a bha anns an àite, bha an dithis acasan àrd, seang, na bu duirche ’nam falt is ’nan craicionn. Bha sùilean socair, beachdail, donn ’nam athair: ann an aodann Alasdair bha sùilean buidhe-dhonn, is iad cho beothail ri tom nathraichean anns an Og-mhìos. Chaidh mise ri m’athair. 

Ged a bha m’athair is Alasdair glé eadardhealaichte ’nan nàdur is ’nan aois—oir bha m’athair sean seach Alasdair, mar a bha esan sean seach mise, a bha ’nam isean deireadh linn—bha ceangal neònach eadorra. Bu tric le Alasdair tighinn a-steach far am bitheadh m’athair ’na shuidhe is mi fhéin ’nam ghurradan ri ghlùin, no ’nam sheasamh ri ghualainn—ach e riamh eadar mi fhéin is Alasdair. Mun cuirte fàilte ghabhadh Alasdair suas is thogadh e th am bhàs ga tionndadh mar siud is mar seo ’na mheòirean cruaidhe, sa a’ sìor amharc, is theireadh e ri m’athair “Am fàg thu agam i nuair a dh’fhalbhas thu?”

Ged a bha fios agam ciamar a fhreagaireadh m’athair thigeadh a stad air m’anail is dh’fhairichinn an fhuil a’ traoghadh bho m’aodann gus an cluinninn na facalan: “Chan fhàg agadsa—aig a’ phàisde nighinn a bhitheas i.”

Is ás oir a shùla bhitheadh Alasdair a’ coimhead air gilead m’aodainn is air figheadh mo mheòirean.

An uairsin shuidheadh e ann an còmhradh ri m’athair no ri aithris sgeulan mu na chunnaic na chual’ e air a thursan, oir is ann ris a’ mhuir a bha a cheàird. Is dh’éisdinn gu sàmhach ris a’ bhruidheann, air uair air mo thàladh mar le monobhor na mara, is aig ám eile bhithinn air mo reubadh ’nam spiorad is esan a’ deanamh aithris air bròn is euceartas an t-saoghail. An còmhnaidh bhitheadh a shùil ormsa is aig aman dheanadh gàire goirid ged a bhitheadh na deòir ’nam shùilean. Air feasgar is e air sgeul aithris a bha ro bhrònach leamsa, chrom mi is thog mi a’ phiseag gheal a bu leam fhéin. Theagamh gun dainig mi oirre gun

[TD 219]

fhios dhi, oir chuir i am pluidh ’nam làimh gus an do bhrùc an fhuil ’na gucagan dearga. ’Nam chluasan chuala mi gloc de ghàire le fochaideach is air mo shocair leag mi a’ phiseag chun làir, ach dh’fhàg mi an fhuil gun a tiormachadh air mo làimh gus an do ’a chruadhaich i, is sheas na deòir ’nam shùilean a bha cruinn, fosgailte. Bha m’athair ’na shuidhe, sàmhach, eadarsinn, ach cha deach e seach a shùil, is bha a ghàirdean blàth mum shlinnean.

Saoilidh mi nis gun robh Alasdair a’ tighinn na bu trice, gus an robh mi cho eòlach air is a bha mi air tuiteam na h-oidhche. Ach latha is mi leam fhéin is crònan òrain agam is mi a’ buain nan dìthean, thainig e gu sàmhach air mo chùlaibh is gun fàilte an còrr thuirt e: “Pòsaidh sinn nuair a dh’fhalbhas t’athair.”

Thug mi sùil chlisgeach air is chunnaic mi na sùilean a bha beothail mar nathraichean. Cha do dh’éisd mi an còrr ach theich mi, is gàireachdach fanaideach ’nam chluasan. Fada mun d’ràinig mi an taigh, thainig mi thugam fhéin is reusonaich mi gum bu bhaoth mi, eagal a bhi agam roimhe. Thiodhlaic mi na facalan is mo dhearg chlisgeadh domhainn ’nam inntinn, ged a thilleadh e. thugam is mi ’nam chadal.

Nuair a chaidh mi a-steach do’n taigh thug mo mhàthair sùil orm is thuirt i: “Cha chòir dhutsa a bhi a’ ruith air na lianagan tuilleadh. Coisich gu suidhichte, banail, is thu nis. a’ fàs nad bhoireannach.”

Thug m’athair sùil air an rudhadh a bha ’nam ghruaidhean is thuirt esan: “Na bitheadh gnothach agad ris. Duine olc.” Ach saoilidh mi ged a labhair e, gun robh fios aige gum bu bhaoth a bhriathran oir thainig ospag bheag gu bhilean is. thionndaich e bhuam, a làmh, a bha nis a’ fàs tana breòite, air a’ mhaide is a shùilean air grad-lasair diobhuain an teine. Chuimhnich mi gun d’rugadh esan—mar a rugadh mi fhéin—ann am marbh na h-oidhche, an tìm sin nach eil leis an latha a dh’fhalbh, no leis an latha a tha a’ tighinn.

Ged nach robh móran bruidheann ’nam athair tuilleadh, shuidhinn fad uairean a thìde ri ghlùin agus is dòcha gum b’ann ri linn gun robh mi ga ionndrain cho mór nuair a dh’fhalbh e, thug gun do phòs mise Alasdair. No an robh e an dàn dhomh?

Ach ann am beagan tìde dh’aidicheadh mi rium fhéin gun robh buaidh mhór aig orm—is gun robh eagal agam roimhe. Shuidheadh e gu sàmhach a nis ann an séithir m’athar, is e a’ tionndadh am bhàs an rathad seo is an rathad seo eile ’na làmhan—is an dràsda is rithist bheireadh e sùil ormsa, bho oir a shùla. Bhithinnsa ’nam shuidhe, sàmhach, ag amharc air, mo chridhe ’nam bheul gun fhios carson, mi feitheamh gun fhios co ris.

Thainig am feasgar nuair a sheas Alasdair aig àirde, a mheòirean

[TD 220]

mun bhàs is a shùilean ormsa, is gu ro shocair, ciùin, thuirt e riumsa nach do dh’iarr làmh riamh a chur air a’ ghlainne: “Seo dhut. Beir oirre.”

Cha do ghluais mi, is cha do chuir mi briathran air mo dhiùltadh.

Gu socair, ach ann an cogar nimheil thuirt e: “Beir oirre. Neo leigidh mi ás air leac an teinntein i.”

Ged b’e cogar a bh’ann bha gach facal gam bhodharadh is fuaim móran uisgichean ’nam chluasan. Gam aindeoin, fo gheasa is smachd a shùl, dh’éirich mi is shìn mi mo làmhan thuice. Anns a’ mhionaid bha a làmhan-san mum làmhan gam pronnadh le meòirean gun truacantas, mun bhàs.

Am be teas na glainne a chuir mo làmhan air theine? Cha b’ann air a bha m’aire.

Bha mise air saoghal eile ann an tìm eile, is ged a bha an fhuil a’ punndadh ’nam chluasan, cha do dhùin seo a-mach sgriach dheireannach neach eigin. Ged nach b’ann le sùil na colainn seo a bha mi nis a’ coimhead chunnaic mi mun cuairt dhomh sealladh do aithris uabhasach. Is chunnaic mi nathraichean, ’nan tuim, ann an sùilean a dh’aithnich mi. Bha am faobhar a cheana teth ’nam fheòil nuair a sgolt mo sgòrnan air facal nach robh riamh roimhe seo air mo bhilean ach a bhitheas ’nam chluasan gu latha mo bhàis. “Asesino! Asesino!” dh’éigh mi. Is chòmhdaich an Fhois Shuaimhneach mi.

Bha mi fada mun dainig mi thugam fhéin, agus gus an latha an diugh, air latha grianach no air latha geamhraidh, thig gu mo bhilean na facalan: “A Dhé na trocair na leig gun tilleadh e gu sìorruidh, sìorruidh.”

Ma tha truacantas air bith ann an Dia éisdidh e ri m’ùrnaigh.

Ged tha a chiste, dubh, anns an oisean, chan eil ionndrain agam air lainnir nan rionnagan boillsgeach.

[Sanas]

[TD 225]

NA H-ONRACHDAIN
Le TORMOD DOMHNALLACH

THA sinn a’ ciallachadh leis an fhacal ònrachdain, ceatharnaich ’s threun air nach eil fiamh no gealtachd ann a bhi seasamh a-mach air leith bhon a’ mhór shluagh air sgàth beachd no barail mu rud sam bith; no ma dh’fhaodte a roghainnich a bhi cur seachad am beatha ’nan ònar gun a bhi an eisimeil comuinn no cuideachd feadhainn eile. Gheibhear cuid de na h-ainmean as motha an eachdraidh a-measg na feadhnach sin.

Feumair a chumail air chuimhne nach ann san aon mholltair a rinneadh gach dàrna duine. Tha sin a réir freasdal glic an Tì a chruthaich ’s a dhealbh iad, oir cha bhiodh an cinne-daonna anns a’ choitcheann ach air fìor dhroch càradh nam biodh a h-uile neach de’n aon inntinn ’s de’n aon nàdur. Cha bhiodh a bhi beò aig a’ chuid bu mhotha de shluagh an domhain, oir bhiodh a h-uile neach ag iarraidh a bhi leantail na h-aon obair, na h-aon cheàird, ’s a’ deanamh raghainn de’n aon chuspair, biodh e ’na leannan, ’na dhreuchd, no ’na fhòghlum. Càit’ am biodh dùil ri rian no riaghailt ’na leithid sud mu de shuidheachadh? ’Se bhuil a bhiodh ann gum biodh cùisean gu léir a’ dol triomach air thearrach. Cha bhiodh ceartas no cothrom air an nochdadh ach do’n fhìor bheagan a-mhàin. Ro thric, rachadh neart thar cheart. Is cinnteach, uime sin, gu bheil gliocas neo-chrìochnach an Uile Chumhachdaich ga chur féin an céill ’s ga dhearbhadh ann a bhi cur eadar-dhealachadh eadar duine is duine, treubh is treubh, mar a chuir E eadar tìr is tìr.

Biodh iad ceart no ceàrr, tha spéis nach beag agam do dhaoine air nach eil eagal no nàire a bhi air a meas ’nan ònrachdain, eadar-dhealaichte bho dhaoine eile.

Tha esan nach gluais leis an treud, aig am bheil a mhisneachd na dh’imicheas leis féin, is ’na shlighe féin, fada no goirid, duilich no deushainncach ’s gam bì i; leis an suarach ged a ghoirear ònrachdan deth, a’ dearbhadh gur fìor ghaisgeach e.

Tha saobh-chrabhadh nan Gàidheal a’ foillseachadh dhuinn gur ann mar seo a tha ann an saoghal nan spiorad, mar an ceudna.

Nach lìonmhar na bithean, no na spioradan air am bheil iomradh againn a bhuineas do na saoghail neo-fhaicsinneach ’s a nàdur féin, a

[TD 226]

chleachdadh féin, obair féin, ’s a dhòigh féin air a thoirt do gach diubh fa leth.

Is ann mu ònrachdain saobh-chrabhaidh ar dùthcha a tha mi gu bhi a’ labhairt ann an seo is bheir mi geàrr iomradh air cuid dhiubh mar a leanas.


A’ Bhean Nighe

Ged nach facas riamh i ach ’na h-aonar, a réir coltais ’sann de theaghlach nan sìdhichean a bha a’ Bhean Nighe agus bha dleasdanas air leth air earbsa rithe. ’Sann ùine gheàrr mum biodh bàs anns a’ bhaile a chìte i agus gach uair dhiùbh sin, bhiodh i ri taobh lòn no allt agus smùid aice air nighe léine mhairbh an aoin a bha gu caochladh. Mar a bhiodh i nighe an aodaich, sheinneadh i marbhrann tùrsach. Tha e air aithris nan tachradh do’n aon a chitheadh i, tighinn air a cùlaibh gun fhios dhith agus breith orra gu teann mu a teis-meadhon, gum feumadh i a thrì iarratasan a thoirt dha. Ach ’se duine ainmeil a fhuair riamh cho faisg sin air a’ Bhean Nighe. Cho luath ’s a chitheadh i neach a’ tighinn, rachadh i á sealladh a’ fàgail a teachdaireachd dhuilich agus a crònan tiamhaidh ’na déidh. Chuala mi gun gearradh a’ Bhean Nighe leum na b’fhaide na ghearradh aon duine no beathach air an d’fhuaireadh eòlas. Có a nis a bha dol dh’fhaotainn greim oirre?


A’ Ghruagach

Mar bu trice, is ann an ám an fheasgair a bhiodh a’ Ghruagach ri faicinn a’ ruith ’s a’ dannsa cho guanach, aotrom a-mach ann na buailtean a-measg na spréidh. Tha còrr is ceithir fichead bliadhna bhon a chunnacas mu dheireadh i anns an Eilean Sgitheanach. Ach mar a bha seann bhean ag innse dhomh, bha i ri faicinn an uair sin a h-uile feasgar samhraidh a’ ruith cho beò, sunndach, suas is sìos feadh nan raointean agus bréid fhada, rìomhach mu h-amhaich a’ crathadh anns a’ ghaoith.

Bha e mar chleachdadh aig gach té a rachadh do’n bhuala, nuair a bhleodhnadh i an crodh, tonn math de bhainne a dhòrtadh ann an toll mu uiread soitheach, a bha ann an cloich mhóir, a chun ’s gu faigheadh a’ Ghruagach deoch bhainne. Mur a deante sin, dh’fhaodadh iad a bhi cinnteach nach biodh deur bainne aig a’ chrodh anns a’ mhadainn.

Is aithne dhomh cnoc anns an sgìreachd anns an do rugadh mi anns an Eilean Sgitheanach, ris an can iad Cnoc a’ Ghruagaic agus tha clach de’n t-seòrsa so fhathast ri bhi air a faicinn a mulluach a’ chnoic.


Loireag

’Se bean-shìdh a bha ann an Loireig a bhiodh tric ti faicinn anns na taighean luaidh. Bha ùidh aice ann an calanas agus bu ghnàth

[TD 227]

leatha bhi ann an ionad sam bith anns am biodh deilbh, no luadh, a’ dol air adhart. Ach bhon dearbh ám anns an nochdadh Loireag i féin anns a’ chuideachd, dh’fheumadh na mnathan a bhi ’nan ceart fhaicill gun rachadh an luadh air aghaidh gu réidh, òrdail, a réir nòs na seann aimsir. Agus mo thruaighe an té sin a sheinneadh an aon òran dà uair anns an aon oidhche, no aon sam bith dhiubh nach leanadh na seann riaghailtean. Mar pheanas, bheireadh Loireag air an aodach fàs a cheart cho tana ’s a bha e tighinn bho’n bheairt, a chòir ’s gu feumadh na mnathan luaidh teannadh air a’ ghnìomh ás ùr.

Nuair a dh’éireadh e shuas oirre, bheireadh Loireag air uairean droch sgiùrsadh do na mnathan le slait, nam be is gum biodh iad milleadh is rag ann a bhi gabhail a comhairle, no mur a tachradh gu seinneadh té dhiubh am fonn mar bu chòir dhi.

’Se creutair glé bheag, meanbh ann am bodhaig a bha innte. Bha fìor dhéidh aice air deochan bainne agus b’e cleachdadh nam mnathan nuair a bhleodhnadh iad an crodh a-muigh air a’ mhòintich, steall de bhainne blàth a thaomadh ann an toll air mullach cloiche, mar a bhiodh iad a’ fàgail aig a’ ghruagaich. Nam b’e agus gun rachadh dearmad a dheanamh air an dleasdanas seo, dheanadh Loireag droch dhìoghaltas a dh’aon chuid air na banachaigean no air an spréidh.

Chaidh Loireag a-steach do thigh ann an sgìre is aithne dhomh air latha fliuch, fuar, san earrach. Thachair do bhean an tighe a bhi glé thrang anns a cheart ám a’ fuine.

Dh’iarr Loireag cead suidhe aig an teine car tacain airson i féin a gharadh. Nis, dh’aithnich an té eile air a trusgan uaine nach buineadh a’ bhana choigreach do’n t-saoghal seo agus nuair a thuig i gur i Loireag a bha ann, ghabh i car de chlisgeadh agus gu miolainneach thuirt i rithe, (a’ gabhail seòrsa de leisgeul oir bha i coma ach faotainn cuidhteas i) gun robh i cho dripeil le a h-obair ’s nach b’urrainn dhi neach sam bith a leigeil eadar i agus an teine. N’ar a chuala Loireag sud, dh’fhàs i cho feargach agus gun do ghuidh i gum biodh an leanabh a bha air a siubhal a dh’easbhaidh gliocais agus céille ga bhreith. “Agus,” ars an t-sean bhoireannach a dh’innis dhomh an naidheachd “fhuair Loireag a guidhe. Nuair a rugadh an leanabh, Cha robh e coingeis no glic.”


Peallag

B’ann am bitheantas dlùth do lòin agus aibhnichean a bhiodh Peallag ri bhi air a faicinn. Chan eil e coltach gu robh fasanan no spaidealachd an latha a’ cur cus dragh oirre. Cha do thog i riamh a falt, ni motha bha e ’na chleachdadh aice a bhi gabhail saothair

[TD 228]

ri chìreadh, mar a’ mhaighdean-mhara, ged a b’fhaisg ise do dheagh sgàthan nàdur—uchd ciùin, glan na linne. A réir beul-aithris, bhiodh i falbh agus a falt sgaoilte, sgràbach, mi-òrdail mar gu faiceadh thu gaiste fada rainich ann. B’e beachd nan seann daoine nach robh i uile gu gu léir toinnte ’na buadhan.


Caoineag

Chaidh fìor spiorad na taibhseachd a bhuileachadh air Caoineag, mas e is gun do bhuilicheadh air urra a riamh e. ’Sann ùine gheàrr mum biodh bàs anns an nàbachd a bhiodh feadhainn ga cluinntinn a’ tuireadh airson an aoin a bha gu falbh, ach ged a bha gu leòr de dhaoine ann a chual i iomadh uair ré am beatha, chan eil iomradh air a thoirt dhuinn gu facas ach glé ainneamh i.

Nam b’e agus gun éibheadh an neach a bhiodh ga h-éisdeachd—“Có tha siod?” ’se am freagradh a bheireadh Caoineag gu coitcheann—“Có a tha ach Caoineag bheag a’ bhròin,” agus an còrr fiosrachaidh cha toireadh i seachad.

Is ann an lagan ùdlaidh agus an cois easachan is uillt ann an glinn uaigneach, mar bu trice, a bhiodh Caoineag ri cluinntinn agus bha i ’na cuis-eagail mhóir do luchd falbh na h-oidhche gu h-àraidh.

’Se cogadh ainneamh a ghabh àite an Alba nach cualas a caoidh air feadh nan sgìreachdan do’m buineadh feadhainn de na saighdearan a bha gu tuiteam air blàr a’ chatha.

Chualas i mu àruinn Phortrigheadh beagan gheamhraidhean mun do bhrist a’ chiad chogadh-mór a-mach. Chaidh a’ chùis a thoirt fa chomhair a’ phears’-eaglais, an Urramach Tormod MacLeòid, ministear cho fòghluimichte agus cho buadhmhor ’s a sheas riamh an cùbaid anns a’ Ghàidhealtachd. B’e a bhreathnachadh aig an ám gu robh eagal air gu robh cogadh no dosgain chràitich dlùth, a bheireadh aobhar caoidh do iomadh dachaidh anns an tìr. Mar a thubhairt b’fhìor. Ged a bha esan fo’n fhòd n’ar a thòisich cogadh a’ Chéasar, chaidh móran de òigridh a’ bhaile a mharbhadh anns an Fhraing.


Gainisg

’Sann a-measg fòlach agus luachair fhada mu bhruachan allta agus an oir lochan a bha Gainisg a’ còmhnaidh. ’Se creutair glé bheag ann a meudachd a bha innte agus is ann roimh ànradh aimsir a bhiodh i ri cluinntinn a’ tuireadh ’s a’ bròn airson an fheadhainn a bha gu bhi air an call anns an doinionn air muir no tìr:

“Gainisgeag bheag a’ bhròin
A’ sileadh deòir a sùla.”

Their iad gainisg ris an t-seòrsa feòir a tha fàs air tanalaichean nan loch.

[TD 229]

Glaistig

Bha eagal mór aig daoine roimh Ghlaistig anns na seann làithean. Sheachnadh feadhainn a bhiodh a’ tighinn dhachaigh anamoch bhàrr a’ chéilidh sruthan uisge agus lochan uaigneach, oir is ann mu’m bruachan a bhiodh Glaistig a’ tàmh.

Bha com boireannaich air a’ chreutair seo agus a’ chuid eile ’na gobhar. Nach bu leòr aon sealladh dhi fhaicinn airson an goistidh bu chruadalaiche a chur á cochall a chridhe leis an eagal!

’Se stìc a bh’ann an Glaistig anns an robh móran de phratan aimlisgeach, nì a dh’aobhraich gun robh a leithid de uamhainn aig luchd siubhail an anamoich roimpe. Dh’fhàgadh orra gum biodh i a’ cur snaimeannan air badan de luachair a bhios a’ fàs thairis air na ceuman coise airson a bhi leagadh nam bodach chòir a bhiodh a’ gabhail an rathaid. Chuala mi mu bhodach sònraichte de’n a chuir i car, fichead uair, ma chaidh aon deth, mun d’fhuair e fa-dheòigh le riasladh nach bu bheag, a-steach air gàrradh na croite aige féin.

Ma bha na cuilbheartan seo a’ toirt àbhachdais do Ghlaistig, ’se glé bheag sùgraidh a bheireadh na bodaich ás agus cha bu bheag an ioghnadh an déidh an tàire le dìol bodhaig agus eagal.


An Uraisg

Mar bu trice, is ann mu àird’ fheasgair a bhiodh cuid a’ faicinn na h-Uraisg is e ag iasgach ri taobh aibhne.

Bha grath oillteil, mi-thalamhaidh, air ’aogaisg ’s air a bhodhaig, a lìonadh duine sam bith le geilt is uamhas. Bha fhalt is fhiaclan anabarrach fada agus ingnean fada, biorach mar an ceudna.

Bu mhinig a nochd an Uraisg e féin ri taobh neach a bhiodh ag iasgach. Thigeadh e am fradharc gu balbh, dìomhair agus dheanadh e seanchas ri aon nam b’e agus gun leigeadh an eagal leis fantainn ga éisdeachd.

Ged a bha an Uraisg seòlta gu glacadh neach, bhatar ag ràdh nan tachradh do’n aon sin a bhi cròdha gu leòr gun robh e ’na chomas a’ char a thoirt ás an Uraisg is tarsainn ás agus faotainn dhachaigh gun dochann no cron.


Frid

Bu bheag am bodach sìdhe am Frìd, aig an robh a dhachaigh ann an còsaibh nan creag agus anns na bruachan. Bha e a’ tighinn beò ar an aon lòn ri sluagh an t-saoghail seo, nì a rinn gun robh e ’nan eisimeil airson a theachd-an-tìr. Cha robh dad a bhiodh ri sheachnadh, no eadhon an sprùilleach a thuiteadh bho’n bhòrd nach robh air a ghleidheadh gu cùramach aig bean an taighe. Rachadh sud fhàgail

[TD 230]

air cnocan gorm, a chum ’s gu faigheadh Frìd bhochd air an robh an acras, a shàth an sin.

Cha robh e idir ceadaichte gun rachadh uiread agus mìr arain no biadh a thuiteadh air an làr, a thilgeil san teine, Nam b’ ann air a’ bhlàr a-muigh e, dh’fheumte fhàgail anns a’ bhad anns an do thuit e le àithne an t-seann duine.

Tha sinn a’ faicinn gu robh fialaidheachd nan Gàidheal a’ dol a -mach eadhon gu Frìd nan creag.


Eigir

Cha chualas mu Eigir nar dùthaich roimh theachd nan Lochlannach, a thug air tùs an ainm agus am beul-aithris mu dhéidh do’n Ghàidhealtachd.

A réir beachd nan Lochlannach, b’e Eigir aon de na dée mhara aig an robh uachdaranachd air a’ chuan, no pàirt de’n chuan. An ceann linn no dhà, thàinig e gu bhi ’na dhia nan troichean agus nan spìocairean an saobh-chràbhadh nan Gàidheal.


Cairbire

B’e Cairbire a b’ainm do’n teachdaire ris an do dh’earbadh, a réir beachd nan seann Ghàidheal, a bhi a’ giùlain spioradan nam flath

[Sanas]

[TD 231]

a thuit anns an àrach, ’na charbad a-null do Fhlath Innis. Dh’fhan a’ bheachd seo a-measg an t-sluaigh airson iomadh ceud bliadhna an déidh do’n chreideamh Chrìosdail a bhi air a chraobh-sgaoileadh air feadh Alba, agus ged a bha iad fathast a’ creidsinn ann an Cairbhe, thug iad beagan atharrachaidh air an creideamh mu thimcheall.

An àite e a leantail air an t-seann chùrsa, a’ treòrachadh nan gaisgeach agus nam flath gu Flath Innis, chuireadh air slighe eile e, an uair seo gu bhi toirt an aingidh gu ionad am peanais.

Lean am beul-aithris ceudna ann an àiteachan cho fada a-nuas ri ceud bliadhna air ais. Chuala mi naidheachd mu thaibhsear air an do thachair Cairbire agus a charbad oillteil, ann an àite uaigneach de’n tìr, air oidhche dhorcha gheamhraidh. Bha an carbad a’ siubhal le dian luaths gu ionad féin. Air do’n taibhsear sùil shnuagach a thoirt air, dh’aithnich e fear de na bha ’na bhroinn, droch thighearna fearainn a rinn geur fhòirneart air a thuath. Cha robh an duine gun iochd ach air caochladh, is e an siod ’na shuidhe eadar Sátan agus fear stiùiridh na còmhdhail!


Fideal

Tha cuid de lochan fìor-uisg’ ann anns am faighear dialtagan àrd, garbh, agus feur fada, dòmhail a’ fàs, aig am bheil freumhaichean domhainn sìos anns an uisge ’s a tha anabarrach cunnartach gu bhi ribeadh creutair sam bith a chailleas a chasan anns an doimhne, air chor is nach faigh a bheò ás. Chan ioghnadh leam ged a bhatar a’ cur air na lochan ceudna gu robh usp, ris an cante am Fideal a’ tàmh annta ’s a bha an còmhnaidh ag eunach air duine sam bith a bhiodh a’ tathaich an ionaid.

Tha loch faisg air Loch Ma’rui air am bheil an ainm Loch na Fideil, mun robh sgeul aig deagh sgoilear àit’-ainmean, mo charaid nach maireann an t-Urramach Teàrlach MatDhonnchaidh.

Chaidh am Fideal ás déidh fear do’m b’ainm Eóghann, “Ceum air do cheum, Eóghann,” ars am Fideal. “Ceum air do cheum Fhideil,” ars Eóghann a’ dlùthachadh ris an usp. An cràic a’ chéile gun do ghabh iad! B’e crìoch na streup gun do mharbh Eóghann am Fideal, ach mharbh am Fideal Eóghann!


Colunn Gun Cheann

Is ann a’ leantail MhicDhòmhnaill, triath Mhòrair a bha Colunn Gun Cheann. Bha a’ Cholunn ’na freiceadan a’ cur dìon air féin agus air oighreachd. Anns an ám ud, cha mhór gun robh ceann-feadhna de chinnidhean na Gàidhealtachd aig nach robh sùil-dhìleas de’n t-seòrsa, bho’n t-saoghal eile, mar thearmuinn dha agus da chuid.

[TD 232]

Chan fhuilingeadh Colunn Gun Cheann do aon sam bith uiread agus coiseachd troimh fhearann MhicDhòmhnaill, an neach le’m bu dàna a dheanamh, thigeadh a’ Cholunn gun fhios gun aoidh gun fhaireachadh, is cha robh fàthmas ann ach bàs dha’n chulaidh-thruais.

B’e fear de chloinn MhicLeòid, an neach mu dheireadh a mharbh Colunn Gun Cheann, airson an iomraill seo.

Chuireadh mar fhiachaibh air Iain Garbh Macille Chaluim, Ra’arsa, dìoladh iomlan agairt airson bàis fhir cinnidh is b’éigin dhà-san aghaidh a thoirt air a’ Choluinn.

Moire, is ann an sud a bha an cath eadar an dithis, bho laigh gréine gu soilleireachadh an ath latha. Cha tug an dàrna gaisgeach buaidh air a’ ghaisgeach eile, ach le cuideachadh a’ Bhìobuill agus coinneal choisrigte, dh’fhuadaicheadh Colunn Gun Cheann a-mach ás an dùthaich gus gum b’éiginn dhi còmhnaidh a ghabhail tuilleadh aig bonn Beinn Edra anns an Eilean Sgitheanach.

Laigh dubh-bhròn air a’ Choluinn n’ar a chuireadh fo bhìnn i Mòrar fhàgail agus air an t-slighe do’n Eilein, rinn i port a bha i ’seinn gus an do ràinig i a ceann-uidhe, port sunndach màrsaidh—“Is fada bhuam fhìn bonn Beinn Edra”—a chluinnte iomadh linn an déidh an ama ga chluich air a’ phìob-mhóir.

An déidh-làimhe, thachair Colunn Gun Cheann ri caochladh Sgitheanach a-muigh anns a’ mhonadh. B’e am pìobaire Bruce Iochdar Stafainn, an duine mu dheireadh a chunnaic a’ bhéist is e air latha ceòthach samhraidh a’ saodachadh a’ chruidh thun na h-àirigh.

Thug e leis a’ phìob-chiuil, is n’ar a dhlùthaich e ri bonn na beinne, có thigeadh am fradharc a-mach ás a’ cheò ach gum b’e Colunn Gun Cheann. Cha robh aig Bruce ach an crodh fhàgail far an robh iad agus tilleadh gu baile, ach airson e féin a dhìon bho’n Choluinn, shéid e suas a’ phìob is chuir e rannan puirt ri chéile air a’ chaoin a rinn Colunn Gun Cheann a’ fàgail Mhòrair:

Is fada bhuam fhìn bonn Beinn Edra,
Is fada gun teagamh bhuam Bealach a’ Bhorbhain.

Dh’fhàg mi ’n crodh-laoigh aig bonn Beinn Edra,
Dh’fhag mi na laoigh aig Bealach a’ Bhorbhain.

[Sanas]

[TD 233]

Cùl nam bealaichean, bonn nam bealaichean,
Cùl nam bealaichean, Bealach a’ Bhorbhain.

Chan fhacas a’ Cholunn riamh bho’n uair sin ach cluinnear am port thun an là an diugh.


Cailleach Nan Gàg

’Se fìor bhòchdan a bha ann an Cailleach Nan Gàg, a bhiodh pàrantan a’ muigheadh air feadhainn bheag a bhiodh a’ cur an umhail do a màthair a bhi gan nighe. Nam b’e agus gun cuireadh clann bheag an aghaidh an glanadh gu riaghailteach, rachadh innse dhaibh gun tigeadh a’ chailleach fhiadhaich, chrosda ud thun an taighe agus gun toireadh i air gàgan goirt a bhi fàs air a’ chraiceann. An ath uair a thigeadh i bhiodh sgian gheur ’na làimh gu bhi sgrìobadh ’s a’ gearradh nan gàgan air falbh.

Bu leòr iomradh a thoirt air an ainm Cailleach Nan Gàg airson an leanabh bu ghràiniche air e féin a nighe, a thionndadh gu bhith titheach air uisge agus air siabunn.


Am Fuath

Tha seadh ann anns an robh am Fuath coltach ris am Bhampire, a’ chùis-uabhais anns an robh a’ chuid bu mhotha de luchd àitichidh na Roinn Eòrpa uaireigin a’ creidsinn. Bha an dà bhiast ud a’ cur tir is nigheanan òg gu bàs tre bhi traoghadh an cuid fola.

Dh’èaladh am Bhampire a-steach gu socair, seòlta, gus am faigheadh e ri taobh an aoin air an robh e sealg ’s an sin le cruinn-leum chuthaich, rachadh an cluipear ’na amhaich. Le fiaclan fada, biorach mar snàthaid, ghearradh e a’ chuisle mhór agus dheòghladh e a shàth de fhuil air an robh e a’ beathachadh mar bhiadh. An sin thad thilleadh an allabharrach air ais do’n uaigh ás an do rinn e éirigh. Chaidleadh e ’na chiste-laighe gus am biodh feum air an ath thràth fola.

Bhatar a’ cumail a-mach gur e bh’anns an Bhampire ach corp duine a bha gu h-iomlan fo riaghladh an droch spioraid tré a bheatha air thalamh agus eadhon an taobh thall de’n “bhàs,” is an déidh dha air a thiodhlacadh fo’n fhòd, gu robh a cholunn air a cumail le a sheann mhaighistear ann an trannsa as an robh e gu cunnbhalach air a dhùsgadh gu bhi sireadh fuil ùr an ceann gach tìde.

Shiubhleadh am faochaire a’ faghaid thall ’s a-bhos air feadh na tìr, eadar dol fodha na gréine agus brisdeadh na maidne. Chumadh an Bhampire air a’ tadhal na h-aoin nighinn n’ar a gheibheadh e ’na cadal i is dh’òladh e a fuil, oidhche an déidh oidhche, gus am faigheadh i am bàs.

’Se bh’anns an Fhuath ach creutair, no mar bu chòir a ràdh.

[TD 234]

deamhan, a bhaineadh do’n t-saoghal eile. Bha esan (no ise) mar an ceudna ag òl fuil a’ chuspair air an robh e an tòir. Thigeadh e gu diamhair g’a ionnsaigh ’na chadal is stobadh e a’ bhiodag ’na chridhe, no ghearradh e a chuisle, gus an sileadh an neach ceudna am boinne deireannach gun dùsgadh ás a shuain bith-bhuain.

Cha robh mi ach glé bheag n’ar a chuala mi sgeulachd air a sin ann an Eilein a’ Cheò. B’e ainm na sgeul—Airigh na h-Aon Oidhche, is cha robh eilean san àird’ an iar anns nach cluinnte i uaireiginn.

Bha innse air an sgeul seo, cho math ’s a chuala mi, air a dheanamh leis an Urramach Dòmhnall MacChaluim, a rinn saothair mhór a’ cuideachadh nan croitearan san Eilein Sgitheanach far an robh e ’na mhinistear, agus fadheòidh an sgìre nan Loch, an Leódhas.

Is ann an Leódhas a fhuair MacChaluim an sgeulachd a dh’aithris e mar a leanas.

Carson a their iad “Airigh-na-h-Aon Oidhche” ris an làraich so?” thubhairt mi ri tuathanach àraidh a mhuinntir Mharbhaig, an Sgìre-nan-loch, agus sinn a’ dol air thurus le chéile, là geal, grianach troimh ’n t-sliabh tha eadar Cromór agus Marbhaig, nuair a thàinig sinn chum an ionaid air am bheil an t-ainm so.

“Air son,” fhreagair e, “gur h-e aon oidhche na bha daoine chòmhnuidh innte. Agus tha sgeul mu thimcheall sin.” Agus seo an naidheachd mar thuit i o bhilibh:

“Anns na làithean o shean bha tuathanach ann an Cromór ris an abradh iad: “Fear-an-taigh-mhóir.” Is aithne dhut làrach a thaighe anns a’ bhaile sin. An àirigh shamhraidh so, ris an abair sinn “Airigh-na-h-Aon-oidhch,” thog an duine seo, ’na là agus a thoirt an aire air a’ chrodh a bha ’g ionaltradh mu thimcheall chaidh an dithis nighean òg dh’fhuireachd innte.

“Air a’ cheud oidhche, mu dhol foidhe na gréine, thàinig cailleach bheag, bhochd a-steach do’n àirigh, agus ghabh na h-ingheanan rithe gu math. Nuair a ghabh iad an suipeir le chéile thubhairt a’ chailleach: ’Càit’ an caidil cailleachag an nochd?’ ‘Caidlidh cailleachag,’ fhreagair té dhiubh. “ris a’ bhalla.’

“Caidlidh cailleachag,’ fhreagair an té eile, “ris a’ bhòrd.’

“Ach thubhairt a’ chailleach féin: ‘Caidlidh cailleachag anns a’ mheadhon.

“’S e bun a bh’ann gun d’fhuair a’ chailleach a toil agus gun do chaidil i anns a’ mheadhon.

Mu mheadhon oidhche dh’fhairich an té bha ris a’ bhòrd an fhuil bhlàth aig a piuthair a-nall fòipe san leabaidh. Leum i a-mach ás an àirigh mar a bha i. agus rinn i air Cromór. As a déidh ghabh a’ chailleach, ann an riochd eich-uisge.

“Nuair a nochd an nighean ri Cromór leig i an éibh, agus chual

[TD 235]

am bail’ i. Mar is aithne dhut, canar ‘Meall-na-h-Eibh’ ris an àite sin gus an là an diugh.

“Chaidh am baile mach ’na coinneamh, agus nuair a dh’innis i dhaibh mar a thachair, thòisich iad air caoidh na h-ighinne, agus ’sann air a shon sin a thug iad ‘Cath-Caoidh ’ mar ainm air an ionad ud.”

“Dh’fhalbh a h-athair an coinneamh an eich-uisge agus leis a’ chlaidheamh gheàrr e dheth an rùsan agus e ’leum a-mach air loch tha eadar Marbhaig agus Calabost, ris an abair air a shon sin, muinntir Mharbhaig Loch-na-Gruagaich.”

’Se bha ann an seo, da-rìreadh, am Fuath, a chaidh an toiseach ann an cruth na caillich agus a rithisd ann an cruth an eich-uisge, oir b’e a chleachdadh a bhi dol ann an iomadh riochd airson a rùintean a choimhlionadh, ach mar bu trice, is ann an riochd boireannaich a chìte am Fuath.

Is ann an dà chruth ’s an dà chruth a-mhàin, a rachadh an t-each-uisge. Do bhoireannaich thaisbeanadh se e féin mar ghille òg air leith dreachmhor, airson an tàladh da ionnsaigh, ach do fhir, mar each nàdurra.

Tha dearbhadh eile againn nach e idir an t-each-uisge, ach am Fuath, a chaidh do Airigh-na-h-aon-oidhche, n’ar a mharbh e a’ ghruagach le a fuil a dhòrtadh. Chan eil aon iomradh air an each-uisge a dheanamh a leithid sin de ghnìomh an-iochdmhor, oir cha robh fa’near da ach leannanachd agus a bhith daonnan an comunn nan caileagan. B’fhada bhuaithe mort fuileachdach an Bhampire no an Fhuath.

Thog sgeulachd coltach rithe seo m’aire is mi dol troimh an t-seann Mhìosachan Ceilteach a chaidh a chlò-bhualadh anns a’ Chéitein 1895. Is ann anns a’ Bheurla a sgrìobhadh i. Tha mi an seo ga cur ann an Gàidhlig, a’ chànain anns an deach a h-innse air tùs le cìobair ann an Cinntàile:

“Tha ùine mhór ann an nis bho’n a ghabh an nì a tha mi dol a dh’aithris dhuit àite, ach faodaidh thu a ghabhail mar sgeul fhìor, oir chuala mi an toiseach i aig m’athair. Dh’innseadh dha-san i le athair féin, a rinn a cluinntinn mar bhalach beag bho’n aon neach a thàrr ás beò de’n triùir dhaoine òg a ghabh fasgadh ann an àirigh Creag-a’-bhàis.

B’ ann de Chlann Choinnich a bha dithis de na fir agus b’e Caimbeulach bho thaobh Loch Odha, a bh’anns an fhear eile.

Chionnich an triùir ghillean ri chéile air Di-h-aoine àraidh aig aiseag an an t-Sròm agus choisich iad cuideachd thar mhonaidhean Chinntàile am beachd taigh-òsda Chluainidh a ruigheachd, nan rachadh leotha, mu fheasgar Di-sathuirne, rud a bha furasd’ a dheanamh muar a b’e gun deach an glacadh ann an an-uair ghailbhich.


[TD 236]

[Sanas]

[TD 237]

Chaidh na speuran ’nan craobh-lasair le dealanaich agus ’nan dàil tàirneanaich gun sguir a’ toirt an fharum bu chianail air mactalla nam beann ’s nan gleann gach taobh mun cuairt.

Thàinig a’ chuideachd, co-dhiù, gu bothan àirigh Creag-a’-bhais, a bha an uair ud tughta, dìonach, seasgair. Chuireadh teine air gu grad agus fhuair na h-allabanaich iad féin a gharadh gu math mu thimcheall.

Air do Chlann MhicCoinnich a bhi faireachadh car sgìth, cadalach, laigh iad sìos le chéile air seid de fhraoch tioram a chunnaic iad thall ann an oisean an taighe, ach shuidh an Caimbeulach, duine mór, làidir, air rùghan de sgrathan an cois a’ ghealbhain, agus a’ toirt a-mach tromb á phòcaid, theann e air a cluich gu ceòlmhor, rud bu mhath a b’aithne dha.

Cha b’fhada gus na chuir an ceòl tiamhaidh a chompanaich ’nan trom shuain.

An ceann greis, air do’n teine a bhi dol sìos, dh’éirich an Caimbeulach a chur an tuilleadh connaidh air agus am feadh ’s a shuidh e rithisd ’na àite a chluich na tromb, dh’fhairich e ann féin gu robh làthaireachd feadhainn eile, a thuilleadh air Clann MhicCoinnich, maille riutha.

Sùil gun tug e timcheall agus có a chunnacas ach triùir de bhoireannaich bu bhriagha air an do dhearc a dhà shùil riamh. Thàinig té dhiubh le fiamh càirdeil a’ ghàire far an robh e. Shuidh i air rùghan eile de chip ri thaobh, agus a’ sìneadh a làimhe rinn i ionnsaigh air an tromb a thoirt bhuaithe.

Chùm an Caimbeulach greim teann air an inneal agus rinn e àite ullachadh do’n dithis nigheanan eile ri taobh an teine. Cha tug iadsan dad de bhuidheachas airson na carantachd seo, ach dh’ìarr gach té air e thoirt an aire do chomfhurtachd an aoin a shuidh ’na chomunn agus a’ deanamh gàire neònach, thubhairt iad á beul a’ chéile, gun sealladh iadsan ás an déidh féin.

Thug an t-òigear greis air seanchas ris an rìghinn mhaisich. An ceann tacain shìn ise gun fhios dhi féin, a cas ri clach-an-teinntean, ach ma shìn, dé a chunnaic am fear eile a’ nochdadh fo a trusgan fada, geal ach ladhar an fhéidh!

Lìonadh am fleasgach le leithid de uamhainn agus nach b’urrainn e gluasad, ach chaidh aige, critheanach ’s mar a thachair dha bhi, gun nì a a dheanamh a bhrathadh fhaireachdainn.

Thàinig e thuige féin gu grad agus air dha fios a bhi aige gu robh éifeachd seunaidh anns a’ cheòl a chumadh fo smàig spiorad an uilc air an robh geur mhothachadh aige a bhi ro dhlùth, is ann a thog e a rithisd air cluichd na tromb.

Cha bu luaithe a rinn na thug ise sùil chrosda, amharasach air is dh’àithn’ i dha e a sguir de’n cheòl air neo gun dùisgeadh e an

[TD 238]

fheadhainn a bha ’nan cadal. Cha tug esan géill do a cainnt ach a’ sealltainn an taobh a bha iadsan, thug e an aire do nithean a chuir crith-oillt buileach air.

Bha an dithis fhear ’nan cadal, ach b’e cadal a’ bhàis a bh’ann. Bha an sùilean mar shùilean gloine, fosgailte gun deò annta, ag amharc suas ri mullach an tighe agus sruth pailt de fhuil a’ sruthadh bho gach fear dhiubh sìos gu meadhon an ùrlair.

Cho luath ’s a thug a’ bhaobh ri thaobh fa-near gum fac an Caimbeulach a chulaidh dhéisinn a rinn a brath thug a làmh sitheadh an rathad na tromba ach thàinig stad innte mar gum buaileadh peileir i.

Thuig an Caimbeulach gun rachadh aige air tàirsinn as le bheag nam b’urrainn dha cumail air an tromb gus am brisdeadh an latha.

Sgìth, claoidhte agus air a sgreamhachadh leis na thachair mu thimcheall, chùm e air a’ cluich nam port is aig a’ cheart ám thagair e ’na chridhe nach dìobradh an comas seo gus an saoradh éirigh na gréine e bho’n chomunn mhallaichte a bha san aon taigh ris.

Chum an té a shuidh ri thaobh a sùil gu furachar, fosgailte airson cothrom cur ás do’n fhear dha’n do dh’altrum i goimh bàis, nì nach robh dol leatha a dheanamh cho fad’ ’s a lean an ceòl.

Mu dheireadh thall thàinig an cruth-atharrachadh a b’oillteil air aogasg an triùir bhoireannach a chuir am barrachd eagail air an fhear chiùil. An àite nam bilean dearg a bu bhoidhche leis toiseach na h-oidhche, cha robh an siod air gach aghaidh ach gob crom, fada, biorach iolair fiadhaich nan stùchd, is guib an dithis dearg ’s a’ sileadh le fuil nan òganach a bha sìnte ’nan cuirp mharbh an gàirdeannan nan àbhair.

A làn chreidsinn gu robh a bheatha an urra ris a’ cheòl chùm an Caimbeulach roimhe a’ cluich gus na dh’fhairich e crith a’ tighinn ’na làimh agus aig a cheart ám, leig an triùir a ghabh esan mar mhnathan sìdhe na sgreadan a b’ eagalaiche asda is chaidh iad ás an t-sealladh.

Rud nach robh iongantach, thuit an òigear gu làr ann an laisge ach air dha a bhi ’na dhuine calma, thàinig e mun cuiart gu h-aithghearr. A’ tilgeil a bhreacain dheth, rinn an Caimbeulach ’na leum air an dorus agus creididh mi nach do chuir neach riamh fàilt’ air grian na maidne a’ nochdadh os cionn Creag-a’-bhàis a bu taingeile na e.

Gun aon sùill a thoirt ’na dhéidh, rinn e ’na dheann dearg air an taigh seo agus ’sann anns a’ cheart fhàrdaich a dh’innis e sgeul an uabhais an toiseach.

Bha bròn a’ Chaimbeulaich airson a dhithis chompanach comh-ionnan ri a spéis dhaibh. Dh’fhuirich e anns an dùthaich gus am fac e dhà charaid fo’n talamh agus air là an tìodhlacaidh dhearbh

[TD 239]

is nochd e a bhàidh dha’n mharbh le bhi cluich na pìob-mhóir roimh an ghiùlain ’s gur ann dha féin a thigeadh.

Gus an là an diugh chan eil duine anns an tìr leis nach b’fheàrr nam b’éiginn e, oidhche a chur seachad a’ cadal anns an fhraoch air slios fuar a’ mhonaidh na dol faisg fàire air Airigh Creag-a-bhàis. Chual gu leòr a thachair a dhol seachad air a’ cheart bhothan anns an anamoch, ceòl tiamhaidh tromb, le osnaichean mar a chluinnear bho neach a bhios a’ gleac ris a’ bhàs agus nì bu ghairsinnich buileach sgal chruaidh agus glag-ghàireachdaich dheamhain.”

Sin, facal air an fhacal, aithris a’ chìobair, bho am bheil sinn a’ faicinn gun do ghabh gille Taobh Loch Odha ’na cheann gum b’e triùir de mhnathan sìdh ris an robh a ghnothach ach mar a thubhairt sinn mun an each-uisge, cha be sud idir gnéith no cleachdadh nan sìdhichean. ’Sann daonnan a’ sireadh cothrom gu bhi cuideachadh muinntir an t-saoghail seo, a bhiodh iadsan. A réir gach sgeòil, cha do dh’fhalbh á sìdhein, aon a rinn gnìomh na bu mhiosa na gille no nighean òg a threòrachadh maille riutha do’n t-sìdh-bhrugh, far nach robh ach subhachas is aighear is ceòl a dheanadh bliadhna fhada cho goirid ri leth-uair an uaireadair. Ge b’e àite anns an do thachair bean-shìdh ri mac an duine, dh’fhàgadh i e, cha b’ann ’na chairbh gun anail ach le buadhan a chumadh ainm air mhaireann agus rath a leanadh a shliochd thun an t-seachdamh glùn.

Bha dòigh eile ann airson a char a thoirt ás an Fhuath nam faiceadh neach a’ tighinn e air a’ bhlàr a-muigh is e ann an riochd usp no uilebheist. Chuairticheadh am fear-siubhail e féin gu luath leis a’ Chaim. B’e seo cearcall a bhiodh daoine a’ cur orra féin an ám gàbhaidh no cunnairt. Cha robh aig aon ach seasamh anns a’ bhad anns an robh e agus samhla cearcaill a tharraing timcheall air le a bhata air an talamh agus cha robh cumhachd olc sam bith a b’urrainn a ruigheachd an taobh a-steach do’n riomball.

Bheir sinn fa-near gu robh na draoidhean a’ cur a muinghinn gu làidir ann an Dia na gréine. Tha a’ ghrian a bheir buaidh air cumhachdan an dorchadais a’ ruith a réis ann an cearcall agus mar sin bha an cearcall ’na nì ro éifeachdach ’nan creideamh.

Bha bodach Sgitheanach air oidhche shoilleir, ghealaich gheamhradh, a’ dol dhachaigh far a’ chéilidh, glé anamoch. Am feadh ’s a bha e dol thar monadh fiadhaich, a bha eadar am baile do’m buineadh e agus am baile anns an robh e air chéilidh, thuit dha a shùil a thogail gu druim dorcha a bha beagan astair bhuaithe. Ach ma thog, dé chunnaic e a’ deanamh air gu dìreach, luath, ach uilebheist ghailibhich nach fac e a riamh roimhe ’na bheatha.

Thàinig crith-uamhainn air is cha robh sin iongantach. Ach mar bha am fortan an dàn, chuimhnich e air a’ Chaim.

Ann am mionaid na h-uarach tharraing a Caim farsaing ann an ainm na Trianaid mun cuairt dha le a bhata air an raon.

[TD 240]

Cho luath ’s a sheall e a rithisd, bha an uilebheist ’na deann a’ tighinn dlùth. Leum esan gu teis-meadhon a’ Chaim agus shuidh e an sin.

Nuair a thàinig an uilebheist, bha coltas oirre gu robh i ag iarraidh a reubadh, ach cho luath ’s a ràinig i cearcal a’ Chaim cha rachadh aice air dol mìr no òirleach a-steach air.

Lean i air dol timcheall taobh a-muigh a’ chearcaill ’na dian ruith fad’ na h-oidhche gu beul an latha, ach bha esan tèarainte ’na bhroinn. N’ar a bhrist a’ mhadainn, chaidh an uilebheist ás an t-sealladh agus fhuair am bodach dhachaigh.

“Carson,” arsa mi féin ri seann duine, “nach eil daoine a’ faicinn nan creutairean mì-chneasda ud an diugh? Càit an deach gach Loireag is Caoineag is Glaistig is Uraisg is Fìdeal is Fuath. Gu déa dh’éirich dhaibh?” B’i freagairt an t-seanachaidh do’m cheist: “Chaidh an iompachadh troimh bhuaidh a’ chreidimh Chrìosdail!” As an sin chan eil mi cho cìnnteach, ach ás an seo, tha mi dearbh chinnteach—iompachadh ann no ás, chan e mise a dh’iarradh a dhol gam baisteadh!

A’ Bhean Nighe, A’ Ghruagach, Loireag, Peallag, Caoineag, Gainisg, Glaistig, Frìd, Eigir, Cairbire, Cailleach Nan Gàg, Colunn Gun Cheann, An Uraisg, Fìdeal, Am Fuath—nach e mi fhìn a shiùbhleadh an astar airson aon sealladh dhiubh fhaicinn còmhla a’ dannsa Ruidhle-thulachain air mullach na Croigil anns an Eilein Sgitheanach!

[Sanasan]

[TD 249]

ADHARTAS ANN AN CEOL NA GAIDHLIG
le CAIRSTIONA GHRANND

Bha uair a bha a’ Ghaidhealtachd gu math iomallach, ach chan eil an diugh—tha cleachdaidhean agus dòigh-beatha agus smaoineachaidh an t-saoghail mhóir air iad fhéin obrachadh a-steach. Cha dean na seann bhotaill a’ chùis airson an fhìon ùr seo. Tha a’ chànan air a bhith déiligeadh ris na cuspairean ùra, agus tha is na h-òrain fhéin—tha feadhainn ann mu rocaidean is mu sholas an dealain—ach chan eil ar ceòl air adhartas mór sam bith a dheanamh. Tha e an ìre mhath mar a bha e bho chionn linntean. Tha ceòl na Gaidhealtachd, ’na mo bheachd-sa, ann an staid nas cunnartaiche na tha a’ chànan fhéin. Carson a tha seo mar seo? Am bu chòir gum bìodh sinn toilichte leis an t-suidheachadh seo? Mura bu chòir, dé ghabhas deanamh mu dheidhinn?

Seallamaid an toiseach air ceol-dùthchais (no <eng>folk music<gai>) air feadh an t-saoghail. ’Se smior a’ chiùil seo—agus an rud as tlachdaire mu thimcheall—nach eil aon dòigh air òran a ghabhail air a mheas nas fheàrr na dòigh eile—tha e ’n urra ris an t-seinneadair ciamar a sheinneas e e agus faodaidh e a dhreach fhéin a thoirt air. Ach chuir a’ leabhar agus na clàir stad air a sin: chaidh séileachadh air aon dòigh gabhail mar an dòigh cheart—rinneadh “òran mór” dhan “an t-seann òran.” An diugh feumaidh an seinneadair cumail ris an rian a chuir fear-sgrìobhaidh ciùil air choireigin air fonn; dh’fhaodadh gum bi barrachd air aon réiteachadh (<eng>arrangement<gai>) air an aon fhonn, ach ’se rud nach ann ris an t-seinneadair fhéin a tha ’n gnothaich idir an urra a-nise. Chan eil, ma thà, a leithid a rud ri fìor cheòl-dùthchais air àrainn anns a’ chuid mhór de dhùthchannan an diugh.

Carson, air éisd. nuair a tha ceòl rìoghachdan eile air an staid seo fhàgail air chùl agus air a dhol sa’ liuthad riochd anns a bheil iad, nach eil càil againne ach ceòl-dùthchais?

’Se gu robh an sluagh, bhon 18amh linn a-mach a’ frithealadh chuirmean-ciùil is ag iarraidh annasan—Agus Deònach Airgead A Phàigheadh Air A Son—aon rud a bu choireach ris a’ phiseach a thainig air ceòl na Roinn Eòrpa on ám sin: sann bho chionn treise a ràinig seo a’ Ghaidhealtachd. Cuideachd, anns an 12amh ’s an 13amh linn, air feadh na Roinn Eòrpa, bha ceòl na h-Eaglais agus

[TD 250]

ceòl nan <eng>Troubadours<gai> (cleasaichean-siubhail) a’ measgachadh ’s a’ neartachadh a chéile; anns a’ Ghaidhealtachd, bha sgaradh mór eadar an ceòl spioradail agus ceòl saoghalta ’s cha robh buaidh sam bith aca air a chéile. Bhiodh cuideachd luchd-ciùil na Roinn Eòrpa riamh a’ siubhal bho rìoghachd gu rìoghachd ’s ag ionnsachadh bho chach-a-chéile. ’Sann an diugh a tha na rudan sin air a’ Ghaidhealtachd a ruighinn.

Cuideachd, anns an 19amh linn, nuair a thòisich dòigh-beatha is beachdan na Galltachd air sgaoileadh a-steach dhan a’ Ghaidhealtachd an toiseach, cha robh gin air fhàgail de na seann bhàird luchd-ciùil ionnsaichte a chleachd a bhith air thuarasdal aig na h-uachdarain agus bha na h-uachdarain fhéin, a dh’fhaodadh a bhith air ceòl is curseachadan ùra Gàidhlig a bhrosnachadh, air fàs ro Ghallda.

Mar sin, ’se cheist a tha ris a h-uile duine a tha airson òran Gàidhlig a dheanamh an diugh—an ùisig e ceòl a tha seann fhasanta ach is a bheil daoine cleachdte no a feuch e air rud a tha gu math nas duilghe, ’se sin staran a dheanamh eadar a dhualchas agus ceòl ùr, fasanta an t-saoghail a-muigh? Tha an duine bhios a’ seinn anns an aon suidheachadh—ach chan eil a’ cheist buileach cho duilich dhàsan.

Am bu chòir do cheòl na Gaidhealtachd a bhith feuchainn ris na fasanan ùra leantainn? Tha eagal air tòrr a dhaoine ma thachras seo nach bi ceòl Gaidhealach ann fada—gun tig an latha nach aithnichear ceòl nan Gaidheal bho cheòl sam bith eile. Bad sam bith a bheil dà chultur an achlaisean a chéile mar a tha Bheurla ’s a’ Ghàidhlig, tha e buailteach gum bi an cultur as laige de na dhà ro amharasach mu an fhear eile agus ro chùramach nach téid a shlugachdainn suas. Tha an dualchas againne ro aosda is ro làidir ’s gun leig a leas cus uallach a bhith oirnn dha thaobh: tha e comasach air ionnsachadh bho sheòrsaichean ciuil eile gun ghéilleadh buileach dhaibh.

Faodaidh sinn misneachd a ghabhail bho mar a dh’éirich do cheòl daoine dubha Ameireaga. Tha ceòl-dùthchais mìorbhuileach aig na daoine seo. Nise, chan e mhàin gun do shàbhail an ceòl seo bho bhith air a shlugachdainn suas ann an ceòl na Roinn Eòrpa ach ’sann a bha buaidh mhór aige-san orra, gu h-àraidh bho sgap jazz a-mach air feadh an t-saoghail: ’sann bho jazz a thainig an seòrsa buille agus rithim a gheibh sinn anns a’ chuid mhór de cheòl pop agus classiceach an là an diugh. Nise cha bhiodh buaidh cho mór seo aig ceòl nan Gaidheal a chaoidh—agus ’s dòcha nach bu mhath gum bitheadh; ach chan ann air a sin a tha mi mach. ’Se rud a tha ’na fhosgladh sùile dhuinne man a seo nach do mhill an t-adhartas seo, do na daoine dubha fhéin, an ceòl-dùthchais sìmplidh leis an do thòisich iad: iad a cheart cho measail air ’s a bha iad riamh.

[TD 251]

Faodaidh sinn beagan ionnsachadh cuideachd bho ar co-Cheiltich, na Cuimrich. Tha a’ Chuimrigh nas fhaisge ’s nas fhosgailte don t-saoghal a-muigh na tha Ghaidhealtachd agus mar sin tha an ceòl-san air a bhith fada nas adhartaiche. ’Se aon adhbhar airson seo gu bheil inbhe nas àirde aig a’ chànan aca ’nam measg fhéin na tha aig a’ Ghàidhlig an Alba: chan eil duine sa’ Chuimrigh aig a bheil an teagamh as lugha nach bu chòir ’s nach urrainn dhaibh bruidhinn sa’ Chuimris air cuspair fon ghréin.

Tha daoine bhios a’ dol gu Murrayfield eòlach gu leòr air cho measail ’s a tha na Cuimrich air a bhith seinn ’nan còisirean! Tha na còisirean Cuimreach ainmeil air fad is farsaing. Chan eil mise bith smaoineachadh gu bheil a’ chànan Chuimreach dad nas freagarraiche son an t-seòrsa seinn seo na tha Ghàidhlig: ’se dìreach cion a’ chleachdaidh as coireach gu bheil na h-uimhir de Ghaidheil ’na h-aghaidh. ’Sann a-measg nam meinnirean a thòisich na còisirean Cuimreach agus ’se seo as coireach gu bheil iad an diugh a’ gabhail riutha cho math. Ach thainig an deagh chuid bhon taobh a-muigh cuideachd—agus tha iad a’ gabhail ris a seo cuideachd. Mar eiseimpleir, chaidh a’ bhàrdachd-chiùil aig leithid Bach is Verdi a chuir dhan a’ Chuimris ’s bi iad a’ seinn seo leis an aon dealas ’s a sheinneas iad an ceol fhéin. Oir ’se rud, ged a thainig rudan ùra steach dhan a’ cheòl aca, gu bheil an dualchas ciùil fhéin—seann òrain eireachdail cuid dhiubh le co-cheòl air a’ chlàrsaich—cho beò ’s a bha iad riamh. Tha dà “mhòd” aca—an Eisteddfod Nàiseanta agus an té Eadar-nàiseanta—té airson gach gnè ciùil. Chan ann ag iarraidh opera Ghàidhlig a tha mi idir—leithid A’ Bhean-dealan-dé no Pòsadh Figaro!; ’sann a tha mi dìreach airson sealltainn cho beò ’s a tha ceòl dhùthchannan eile ’s gu faodadh ar ceòl-ne a bhith pailt cho adhartach.

Tha daoine ’n diugh—ann an naidheachdan a’ Bh.B.C. agus an Gairm—a’ feuchainn ris a’ Ghàidhlig athnuadhachadh le bhith deanamh fhaclan airson rudan ùra. Ann an litreachas, tha an nobhal, sgeulachd-ghoirid agus an dealbh-chluich air togail ceann anns an seo. Agus tha bàird an là an diugh air tuigsinn nach eil ranntachd is rithimean is fuaim-fhaclan na h-18amh ’s an 19amh linn gu móran feum airson am faireachdainn mun t-saoghal a chur an céill. Mar a tha cuspair ag atharrachadh, feumaidh an dòigh anns a bheil i air a cur a follais atharrachadh cuideachd. Cha duirt sin idir nach fhaod sinn tlachd a ghabhail ann an Donnchadh Bàn ’s am Mac Codrom—’se rud gur e obair gun bhrìgh a bhiodh ann a bhith sgrìobhadh san dòigh sin an diugh. Boinidh an dòigh-sgrìobhaidh acasan dhan an linn aca fhéin.

Tha feum mhór, ma thà, aig ceòl na Gàidhlig air a thoirt ceum air adhart. Ach dé an seòrsa adhartas a bu chòir a bhi ann? Anns a’ chaid dol-a-mach, chan eil mi smaoineachadh gum bu chòir dhuinn feuchainn air càil a bhiodh ro dhuilich—nam feuchadh ’se bhiodh buailteach a bhith ann ach nach tachtadh càil idir. ’Se dh’iarrainn-sa

[TD 252]

fhaicinn ach dìreach leudachadh air a’ bheagan adhartas a tha sinn air a dheanamh mu thràth.

Tha na seann òrain agus an t-seann seòrsa seinn againn fhathast, agus, fhads a bhios, feumaidh sinn a h-uile cothrom a ghabhail air éisdeachd riutha ’s an cur air clàr, ach chan eil math a dhol ás àicheadh gum boin an ceòl seo, brèagha ’s gu bheil e, do shaoghal a tha dol gu luath ás an t-sealladh. Ged a tha cuid a sheinneadairean òga air a bhi ’g ionnsachadh an t-seann seinn, chan eil, ’na mo bheachd-sa móran ann dhiubh; agus, co-dhiù, tha an “céilidh,” far am faodadh duine “fonn a thogail” a réir ’s dé am fonn sa robh e fhéin, a’ dol á cleachdadh agus tha an “<eng>concert<gai>,” le seinneadairean pàighte is ionnsaichte á ceann-bhaile fad ás, air ’àite ghabhail. Tha difeir mór eadar an dà rud.

’S fhada bho thòisich daoine a bhith seinn òrain Ghàidhlig còmhla ris a’ phiàno. Tha cuid a dh’òrain ann air nach tig am piàno idir, ach tha feadhainn eile, leithid Sìne Bhàn, òrain le fonn cothromach, is loinnichean den aon chumadh air a bheil e freagairt uabhasach math. Tha cuideachd òrain ann nach eil idir freagarrach airson chòisirean, ach tha mòran ann as fheàirrde gun deach loinn a chur orra anns an dòigh seo: ’se rèiteachadh Julian Nesbitt air fonn Tog orm mo phìob agus am fonn sailm <eng>French<gai> a dhà dhiubh seo. Tha sgriobaidhean-seinn (no <eng>groups<gai>) air a bhith togail ceann bho chionn greise: tha an t-seòrsa seinn seo math no dona a réir dé cho comasach ’s a bha ’m fear a chuir ri chéile an ceòl dhaibh. Ach, co-dhiù a dh’obraicheas e na nach obraich ’s d’fhiach rud ùr fhiachainn, ged nach biodh ann ach gun dùisg e deasboid mun a’ cheòl.

Ma tha sinn dol a chumail beò na Gàidhlig, feumaidh sinn a bhith cur rudan ùra rithe fad an t-siubhail. Anns an aon dòigh, ma tha ceòl na Gàidhlig dol a shoirbheachadh, feumar sùil a bhith ri fàs ùr ás t-seann stoc. ’Se mo bheachd-sa nach tig piseach sam bith air ceòl ma leanas daoine air a bhith ga chuingleachadh, mar a tha cuid a’ feuchainn ri dheanamh an diugh, air chùl balla dìon. Feumaidh e bristeadh a-mach a raointean ùra.

[TD 254]

COMHAIRLE DO’N GHAISGEACH IS DO’N GHEALTAIRE
le EILIDH WATT

Nam b’ann de linn an latha an diugh a bha mi, dh’fhaoidhte gun robh mi air cur an aghaidh na mna-sgoile oir cha robh a beachan a réir mo bheachdan-sa. Ach cha robh an ladarnas sin agam, is bha mi ’nam thosd.

Nuair a bhitheadh i ag aithris eachdraidh ar nàisean dhuinn thigeadh bruidheann aice air bàs an rìgh, Alasandar, an treasaibh rìgh de’n ainm. B’e seo a sgeul: “Tha e coltach gun d’fhuair an rìgh seo each mór a bha ro bhrèagha, is bha e fhéin a’ gabhail moit gu leòr ás. Ach aon latha, chunnaic boireannach e, aig an robh fiosachd, is e marcachd an eich, is thuirt i: “Mo thruaighe mhór! Bithidh an t-each ud ’na aobhar bàis do’n rìgh.”

Nis bha Alasandar air bean òg a phòsadh—an treasa bean—is nuair a chaidh an ràdh seo aithris dhìse ghabh i chun a rìgh is thuirt i: “Bi cuidhteas de’n each seo mum bi e ’na aobhar mulaid ro gheur dhòmhsa.”

Cha robh fois aig an rìgh gus an deach cur ás do’n each. Nuair a chaidh an t-seiche a thoirt dheth chaidh a chlosach a thilgeadh thar creig, is laigh e ann sin, air a’ chladach, gus an d’ ith crùbagan is éisg na mara an fheòil dhe. Cha robh air fhàgail ach na cnàmhan geala aig bonn na creige.

Bha’n rìgh is a bhànrigh gu subhach, agus bu ghann gum fuilingeadh e bhi fada bho taobh. Mar sin, an calg aghaidh comhairle, oir bha an oidhche fiadhaich, rinn e air a dhachaidh an àite fuirich far an robh e ann an Dun-Eideann. Bha an ceum cugallach, dorcha, is bha esan ’na chabhaig. Thilg an t-each e, gun fhios do’n mhuinnir aig nach robh eich cho math is a bha a’ siubhal leis am barrachd cùramn. Ach le glaiseadh na maidne, fhuaras e marbh ri taobh cnàmhan an eich mhóir. Anns an linn aineolach ud bha iad de’n bheachd gum fac’ an t-each a bha e a’ marcachd taibhse an eich mhóir, is gun d’ghabh e sgèan. is thilg e an rìgh. Mar sin fhuair e am bàs. “Ach tha

[TD 255]

fios againne,” theireadh ise, “nach d’thuirt iad sin ach chionn is gun robh iad aineolach aig an ám ud.

Ged bhithinn ’nam thosd bhithinn a’ beachdachadh air nì a chunnaic mi fhéin is mi am phàisde mu sheachd bliadhna a dh’aois. Bha sinn aig an uair ad a’ fuireach ann an àite beag ris an abrar Taighgeal, far an robh sreang thaghean, ceàrdach, bùth-saoir, muileann shàbhaidh, is mar sin air adhart. Ri taobh an taighe againne bha taigh an t-saoir, agus an uair sin a’ bhùth anns am bitheadh e a’ deanamh na cistean laighe, mar a bhitheadh feum ainneamh orra anns a sgìre.

Air latha geal samhraidh, thainig fear a’ marcachd gu luath is thug fuaim cruidhean an eich mi fhéin is mo mhàthair chun an doruis agus sheas sin a’ coimhead, oir bu ghasda an sealladh e. Ach nuair a thainig an t-each faisg air bùth an t-saoir stad e is chuir e a chasan an gréim. An àite a dhol air adhart is ann bu mhath leis deanamh an comhair a chùil, is e a’ snìomh bho thaobh gu taobh. Deanadh a marcaiche na thogradh e, is na b’ aithne dha, cha rachadh an t-each ceum air adhart. Thainig e nuas ás an dìollaid is rinn e a h-uile oidhirp air an t-each a smachdachadh, ach mar a thuirt mo mhàthair; “Tha an t-each air chrith leis an eagal. Tha esan a’ faicinn samhla.”

Mu’n ám seo bha m’athair ri ar taobh is nuair a chunnaic esan nach rachadh aig a’ mharcaiche an gnothach a dheanamh ghabh e ceum athaiseach far an robh e. Thuirt m’athair facal no dhà ri fear an eich is chuir e a làmh air an each, is leig am fear eile ás an t-srian. An uairsin chuir m’athair a làmhan mu shùilean an eich, a leag a cheann. Gu socair, soimheamh, choisich e fhéin is m’athair seachad bùth an t-saoir. Sheas m’athair mionaid is a làmh air an each is an uairsin ghabh fear an eich do’n dìollaid is ghabh iad an rathad.

“Nan robh e air coimhead eadar chluasan an eich” arsa mo mhàthair, “tha iad ag ràdh gum faiceadh esan an samhla a bha a’ cur eagal air an each.”

Cha d’thuirt m’athair guth ri sin. Bha mi fada na bu shine mun robh fios agam gun robh an dà shealladh aig m’athair is aig a chuideachd.

Bha mi a’ beachdachadh air an tachartas seo, is bha ioghnadh orm ciamar a b’eudar do m’athair a làmhan a chur air sùilean an eich mur b’ann le shùilean na coluinn seo a tha sinn gu dearbh a’ faicinn samhla is taibhse. Tha mi air tighinn chun a’ cho-dhunadh gum feum ar sùilean bodhaigeil a bhi fosgailte mum faic sinn.

Their cuid—is có da’n urrainn a dhol ’nan aghaidh le cinnt?—gum bheil comas aig eich, is coin is cait, nithean fhaicinn nach faic a-huile duine. Cha chuala mi riamh an comas seo a bhi aig crodh, ach co aig a bheil brath? 

Bho chionn bladhnaichean air ais bha ban-nabaidh agam aig an robh cat mór, earchail. Bu mhór a meas air. Thachair i rium aig a’ gheata latha is m dol do’n bhaile air thuras. “Saoil,” ars ise,


[TD 256]

[Sanas]

[TD 257]

“an ceannaich thu iasg do’n chat agam ma tha thu a’ dol do’n bhaile? Caomhainidh e dhomh fhéin a dhol ann oir tha mi a’ dol a gholfadh. Chan eil e còrd rium idir bho chionn latha no dhà. Cha tig e ’nam ghaoth. Chan eil mi a’ tuigsinn dé a tha ceàrr mur eil e feargach chionns gun tug mi dha iasg nan cnagain.”

Gheall mi gun ceannaichinn iasg do’n chat, is b’e sin a rinn mi.

Glé thràth anns a’ mhadainn an là-rne-mhàireach, thainig an duine aice le cabhag, is thuirt e rium: “Nach tig thusa a thoirt sùil air a’ bhean agamsa. Bha i anshocair feadh na h-oidhche is dh’ éirich mi a dheanamh tì dhi—ach thig thusa is faic.”

Dh’fhalbh mi còmhla ris, is a’ cheud sùil, thuirt mi: “Tha a’ bhean agad marbh.”

Gun naidheachd fhada a dheanamh—is e a th’ann sin ach sgeul eile—bha mi glé dhiombach de’n doctair nuair a chunnaic mi e, ach nuair a thraoigh m’fhearg thuirt mi: “Chan e nach robh còir agam fhéin an comharradh a leughadh.”

“Is dé,” ars esan gu fuar, “an comharradh is aithne dhutsa nach aithne dhomhsa, oir cha robh aobhar agamsa dùil a bhi agam gun robh i faisg air a’ bhàs.”

Gu faoin, dh’innis mi dha mar a bha an cat cho coimheach rithe, is thuirt mi: “Bha esan a’ faicinn a co-choisiche an iomais a fàgail.”

Bha sinn fad a’ comhradh is thuig mi nach robhas a’ deanamh iomradh idir anns a’ Mhedical <eng>School<gai> air an t-samhla a bha mise am beachd a bha còmhla rinn an còmhnuidh, bho ám ar breith gus ám ar bàis.

Tha mi tuigsinn a nis nach e mhàin nach e na h-aon bheachdan a tha air Ghalldachd is air Ghaidhealtachd, ach nach e na h-aon bheachdan a tha anns na h-eileanan. Ann an Uibhist chithtear dreugan gu tric ach ainnimh anns an Eilean Sgitheanach. Ma their sinn am facal seo—dreug—air ar socair chì sinn gum bheil againn dà fhacal—draoidh-eug. Bhathas de’n bheachd gun robh an solus seo ri fhaicinn aig ám bàis dhaoine cumhachdach. Bha an draoidh cumhachdach far leth, oir tha fios againn gun robh, bho shean, seachd dathan ann am plaide an rìgh, is sé ann am plaide an draoidh. Ach nuair a bha an draoidh a’ cur an gnìomh obair dhraoidheil bha e air a chòmhdach ann am plaide nan ochd dathan. Aig an ám sin dh’fheumadh an rìgh fhéin strìochadh dha. Ach an robhar idir a’ faicinn nan soluis seo nuair a bha daoine cumanta ag eug? Am bheil da-rìreadh an “<eng>second class citizen<gai>” ann bho shean?

<eng>When beggars die there are no comets seen:
The heavens themselves blaze forth the death of princes.<gai>

No am bheil ar buadhan a’ fàs fann?

Saoil am bheil an solus ri fhaicinn fhathast aig Tairbeart na Hearadh mar a bha uair a bha mise anns na Hearadh bho chionn dà fhichead bliadhna air ais? Tha cuimhne agam gun do leugh mi ann

[TD 258]

an <eng>Chambers Magazine<gai> gun do chuir ar luchd riaghlaidh, aig ám a’ Chogaidh Mhóir, daoine a gheibheadh gu bonn a’ ghnothaich seo. Ach cha d’fhuair. Chunnaic iad an solus: cha robh <eng>submarine<gai> Ghearmailteach anns a loch.

Thug mi iomradh a cheana air samhla is air taibhse. ’Na mo bheachdsa chan ionnan iad. Is e mo bheachd gun robhas a’ ciallachadh le samhla an co-choisiche—“<eng>an doeppel-ganger<gai>”: is le taibhse a fear a tha a’ tilleadh air ais, “<eng>revenant<gai>.” Am faighte na facalan seo ann an cànain eile mar b’aithne dhaibh na nithean seo?

Sgrìobh Lewis Spence, nach maireann, leabhar no dhà mu dheighinn an dà shealladh. Leugh mi <eng>The Second Sight And Its Origins<gai>, ach chan eil mi a’ dol leis gu tur. Tha mo bheachdan fhéin agam. Tha esan de’n bheachd gur h-ann bho na sìthichean tha gibht an dà shealladh a’ tighinn. Ach feumar a thuigsinn nach iad sin idir na faileasan beaga, bòidheach a chì sinn air an dealbh ann an leabhraichean sgoile na cloinne bige. Bha mi bruidheann air seo—is mi a’ deanamh ás-creideamh—ri Hearach còir de m’ chinneadh fhéin. “Ach a faca neach riamh iad?” arsa mise.

“Chunnaic,” ars esan. “Chunnaic mo bhràthair iad. E fhéin is balach o ’n ath dhorus. Tha e ris an t-saighdearachd agus is ioma dùthaich a thadhail e ach bheir e mhionnan fhathast gum iac iadiad air latha teth de ’n fhoghar is iad a’ buain nan corra-fithich. Chunnaic iad dithis dhaoine beaga—dà fhear—mu dhà throigh a dh’àirde—is iad gam blianadh fhéin ri tobhta sean chrò-chaorach. Ged a bhana bodaich grànda ’nan cruth cha robh eagal aig na balaich rompa. Ach thug na gillean an casan leo gun dragh a chur air na fir. Is cha toir na their thusa, na mise, fear seach fear aca far a bhonn gus an latha an diugh.”

Ged dòcha nach fhac mise na thus’ iad, tha móran ann nach fhaca mise—agus thusa?

Ach comhairle bheag: na rachadh neach air bith ro dhàna, ged be an gaisgeach fhéin e: air son an fheadhainn sin a tha gealtach—is ann dhiubh mise—teicheadh iad, fads a tha an cothrom aca.

[Sanas]

[TD 283]

An Sgeilp Leabhraichean

Carmina Gadelica, Vol. VI. Deas. le Aonghas MacMhathain <eng>Scottish Academic Press.<gai> 1971. £4.00

B’IONGANTACH gu dearbh an obair cruinneachaidh a rinn daoine mar a bha Alasdair MacGille Mhìcheil agus Iain Og Ile anns an naoidheamh linn deug. Agus ged a tha daoine nar latha fhin air cruinneachadh mór is farsaing a dheanamh cuideachd, chan eil teagamh nach robh iomadh rud prìseil agus annasach air a dhol air chall mura bitheadh na diùnlaich sin. Air seagh, tha e ’na aobhar nàire do’n dùthaich seo gu robh sinn cho fada gun saothair nan daoine sin a chur an tairgse an t-saoghail (agus nar tairgse fhìn aig an taigh) ann an leabhraichean, agus sinn aig an aon ám cho deiseil air i bhi ag ionnsachadh mu iomallan na talmhainn. Ach a thaobh an leabhair a tha fo ar comhair, cha bu mhisde e feitheamh greis, agus ’sann a tha e nas luachmhoire nis.

Math ’s ga robh MacGhille Mhìcheil air cruinneachadh, agus air dreach a chur air na chruinnich e, tha mi ’n dùil gun do chuir e beagan lìomhaidh air pàirt de na fhuair e, agus far nach tuigeadh fhiosrachadh air rud dìomhair, chan fhàgadh a mhac-meanmain beàrn. Is dòcha gu robh seo fìor ann an dòigh no dhà, ach saoilidh mi gu robh e gu h-àraidh fìor a thaobh fhaclan, agus mar sin cha mhisde sinn sùil eile agus làmh eile a bhi a sàs anns a’ chriath-radh ’s anns a’ mhìneachadh. ’S b’e sin an t-sùil fhurachail ’s an làmh ghrinn. Tha na bliadhnachan móra de chruinneachadh ’s de fhiosrachadh Aonghais Mhic Mhathain taisgte anns an leabhar a nis, a thuilleadh air saothair Mhic Ghille Mhìcheil, agus air chùl sin cuideachd, saothair iomadh sgoileir, leithid Thurneysen agus ó Rathile agus Stith Thompson, agus is fheàirrde an leabhar sin.

Tha an leabhar seo a’ dùnadh aon chaibideil mhór ann an eachdraich a’ chruinneachaidh ’s ann an eachdraidh na sgoileireachd ann Abainn. Tha e a’ cur clach-mhullaich air saothair Mhic Ghille Mhìcheil, agus clach air càrn Aonghais Mhic Mhathain, agus troimhe-san air càrn Chloinn ’Ic Bhàtair, an t-athair ’s am màthair ’s am mac, agus an sgoil sgoileireachd a stéidhich iad ann an Dun-Eideann.


[TD 284]

[Sanas]

[TD 285]

Tha Leabhar VI a’ toirt dhuinn an cruinneachadh fhaclan agus ràdhan a rinn Mac Gille Mhìcheil, agus iomadh rud air a chur ris a’ chruinneachadh sin leis an fhear-deasachaidh, a thruis seòrsachan eile de na faclan a bh’aig Mac Gille Mhìcheil (gu h-àraidh á Leódhas, Na Hearadh agus Uibhist-a-tuath), agus dòighean anns an robh iad air an cleachdadh (gu h-àraidh ann am bàrdachd). A thuilleadh air a sin, tha móran ann mu eachdraidh nam faclan, na freumhaichean bho’n tainig iad, agus an cumadh a bh’orra anns an t-seann Ghàidhlig agus gu math tric ann an cainnt nan Lochlannach: ann an Norse. ’Sann anns an dòigh seo a chuir Aonghas MacMhathain a sheula fhéin air an leabhar, agus dh’fhàg sin gu math prìseil e.

An siud ’s an seo, far a bheil e a’ smaoineachadh nach robh Mac Gille Mhìcheil ceart ’na mhìneachadh, tha MacMhathain a’ toirt a bhreith fhéin: faic na faclan balc agus balg-solais mar eiseimpleir; agus tha e a’ cur an tuilleadh soluis air rudan a dh’fhàgadh dorch, mar anns na tha sgrìobhte aige fo’n fhacal brianag, far a bheil e a’ mìneachadh na sreath on chualas gun deach thu le Brian a dh’òl mar iomradh air bàs, agus Brian ’na sheann dia anns an t-Saoghal Eile.

Tha am faclair seo cho làn de rudan annasach ’s a dh’iarradh duine. Chruinnich Mac Gille Mhìcheil ann an iomadh àite, is ghabhadh e ri rud sam bith a thigeadh gu a làimh, Crìosdail no pàganach, trom no aotrom. Gheibh sinn mar sin, ann am meadhon an fhaclair, naidheachd na corra-chrosgaig, bean-òg a bha an Uibhist uaireigin (’s chan eil mi ’g ràdh nach eil corra thè dha seòrsa an Glaschu an diugh bho dh’fhàs an sluagh gann an Uibhist) a bha na b’ èasgaidhe gu gealltainn na bha i gu calanas. Agus seo an tuirim bhàis a rinn a’ chorra-chrosgag dha’n duine aice nuair a bhàsaich e leis an fhuachd anns a’ chladach fheamad:

Cha bhàs le fuachd
’S an clò gun luadh,
Cha bhàs le fuachd
A fhuair mo dhuineachan.

Bha còta mór aige,
’S bha còta mór eil’ aige,
’S bha seana chòta mór mór
Mór a staigh aige.

Cha bhàs le fuachd
A fhuair mo luaidh,
Cha bhàs le fuachd
A fhuair mo dhuineachan.

Gheibh sinn blòighcan òran mar seo gu tric a-measg nam faclan, mar seo á Ile:

Bha greadan Phàra Speinnse
aig mnathan-seinnse Chille-rubha,

[TD 286]

agus pìos de dh’òran a thogadh an Leódhas, fo’n fhacal cambar. Anns an aon dòigh tha bloighean eachdraidh is aithris air an sgapadh air feadh an fhaclair: bha ainm aig Tròndairnis mar Sgiobal Chlann Domhnaill (far a bheil sgiobal fhéin gu math annasach—facal a thainig do’n Ghàidhlig bho’n Chuimris, faic <eng>ysgubor<gai> sa’ Chuimris); no dreuchd a’ chléirich anns an eaglais (air aithris le Mac Mhathain fo’n fhacal beòshlainte). Ach dh’fhaodainn leantainn orm gu madainn mar seo: ’se tha dhìth orm an dràsda boillsgeadh a thoirt do luchd-leughaidh Gairm air a’ bheairteas a tha anns an leabhar so.

A thuilleadh air an fhaclair, tha <eng>Index<gai> Chuspairean ann a bhios glé fheumail do dhuine a tha a’ lorg cuspair sam bith anns na cóig leabhraichean de Charmina a thainig a-mach mar thà, sreath de na bun-chuspairean, no <eng>motifs<gai>, a rèir òrdachadh Stith Thompson, <eng>Index<gai> Dhaoine is <eng>Index<gai> Aiteachan, agus <eng>Index<gai> Fhaclan. Tha corra phìos mìneachaidh anns an <eng>Index<gai> mu dheireadh seo a bha air tighinn na b’fheàrr, is dòcha, ann an com an fhaclair fhéin.

Is mór an t-saothair a ghabhadh ris an leabhar seo. ’Se bràthair Aonghais, Uilleam, a chuir troimh ’n chlò e, agus leugh Coinneach Mac Dhòmhnaill, a tha e fhéin gu domhainn an sàs ann am faclaireachd, na dearbhaidhean. Is math an taigh-tasgaidh seo a bhi againn: ’s ioma duine theid a lorg ulaidh ann. Fois do dh’anmanna na feadhnach a chuir ann iad.

RUARAIDH MACTHOMAIS

[Sanasan]

[TD 287]

Foirm na n-Urrnuidheadh. Deas. le R. L. MacThomais
Comunn Litreachas Gaidhlig na h-Alba. Duneideann. 1970. £3.50

B’ann sa’ bhliadhna 1560 a ghabh Alba ris an Athleasachadh, agus dìreach seachd bliadhna an deidh sin bha Mgr. Eoin Carsuel, a shuidhicheadh mar easbaig air Earraghaidheal ’s na h-Eileanan., air Leabhar Urnaighean Iain Knox a chur an clò an Gàidhlig, gu feum spioradail an t-sluaigh anns an sgìreachd fharsaing a bha air a chùram. Lethcheud bliadhna an deidh sin, bha Pàrlamaid na h-Alba a bhios a’ cur an céill na beachd nach b’urrainn do’n Ghaidhlig agus do dh’fhìor dhiadhachd a bhith beo còmhla, ’s bha leithid a bhuaidh leis a’ bharail iongantach seo ’s gun deach dà cheud bliadhna seachad bho là foillseachaidh leabhar Charsuel gus an do chuireadh an Tiomnadh Nuadh an clò air son na ciad uair an Gàidhlig na h-Alba.

Tha an Carsalach, ma tha, airidh air urram agus cuimhne mar dhuine léirsinneach a bha air son dualchas na Gàidhlig agus creideamh an Athleasachaidh a chur an achlaisean a chéile an àite an sgaradh. Tha, cuideachd, àite sònraichte aig an leabhar aige mar a’ chiad leabhar a chaidh riamh a chlò-bhualadh an Gàidhlig, an Alba no an Eirinn. B’ann gu ìre mhór san t-seann Ghàidhlig, cànan nam bàrd, a bha Carsuel a’ sgrìobhadh, ach an siod ’s an seo tha dreach na Gàidhlig aige fhéin a’ tighinn an uachdar, agus tha ùidh mhór aig na sgoilearan anns an leabhar air sgàth nam boillsidhean sin air staid na Gàidhlig an Alba aig an ám.

Chan eil air sgeul an diugh ach trì lethbhreacan de leabhar Charsuel. An 1873, chuir an t-Oll. Tómas MacLachlainn an leabhar an clò a rithist, ach tha am fear sin fhéin air fàs gann a nise. Bha am Profeasair Aonghus MacMhathain nach maireann ag ullachadh an leabhair gus a chur an clò ás ùr nuair a chaochail e, agus, an deidh a bhàis, ghabhadh an obair os làimh le Mgr. R. L. MacThómais á Oilthigh Leeds. Tha an leabhar a nise air nochdadh, air a dheasachadh gu snasail le iomradh air beatha a’ Charsalaich, air eachdraidh Leabhar Urnaighean Iain Knox agus air cainnt an eadar-theangachaidh, agus le eadar-theangachadh gu Beurla air na h-earrainnean a sgrìobh Carsuel fhéin.

COINNEACH D. MACDHOMHNAILL

[Sanas]
