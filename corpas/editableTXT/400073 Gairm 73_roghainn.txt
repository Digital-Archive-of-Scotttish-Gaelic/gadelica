[TD 11]

SGEULACHDAN A’ CHAIPTEIN
Rubha-’n-da-Mhàil

Ann an Loch Aoineart ann an ceann-a-deas Uibhist tha rubha d’an ainm Rubha-’n-da-Mhàil. Innsidh an sgeul a leanas an t-aobhar air son an d’fhuair an rubha sin an t-ainm.

’Sann le sìol agus le toradh na talmhainn a bha an tuath aig Mac-ic-Ailein a’ pàidheadh a’ mhàil don uachdaran sin anns na làithean a dh’fhalbh, nuair nach robh airgead idir cho cumanta agus a tha e ’nar latha-ne.

Bha maor Mhic-ic-Ailein no theagamh aon do mhic féin a’ togail a’ mhàil air an rubha a dh’ainmich mi (co-dhiù a bha ainm air an rubha roimhe sin neo nach robh) agus is ann le sìol a bha an tuath a’ dìoladh am màiltean air an latha sin.

Bha’n sìol aig fear don tuath ga thomhas, agus nuair a chaidh an sìol anns an tomhas mu dheireadh bha an soitheach tomhais cuairt falamh. Thubhairt fear togail a’ mhàil “Cha bhi sinn fada ga lìonadh a-mach,” agus leis na briathran sin tharraing e an sgian dubh air sgòrnan an duine bhochd agus leig e le fhuil ruith anns an t-soitheach, maille ris an t-sìol. Agus mar sin thugadh Rubha-’n-da-Mhàil air an rubha.

Is cinnteach gur h-e am fuadach a chaidh a dhèanamh air an tuath i bha ann an Loch Aoineart, mar a chaidh a dhèanamh anns gach eilean eile, ach bho chionn àireamh bhliadhnachan air ais, chaidh an t-àite a shuidheachadh air tuath a rithist.

Bho chionn beagan de bhliadhnachan air ais, bha teaghlach àraidh a buain a’ bhuntàta air an rubha seo, agus anns an talamh bhuntàta fhuair boireannach sgian dubh. Air ball thainig iad gu comh-dhùnadh gur h-i an sgian dubh a rinn am mort a bha ann, agus chaidh a tilgeadh fad an làimhe mach air an loch, agus an sin bithidh i a chaoidh tuilleadh.

Is e Mairead Dhomhnuill Ruaidh as ainm do’n bhoireannach a fhuair an sgian dubh agus tha i beò fhathast.

[TD 12]

Oighre Mhic-ic-Ailein

Bha oighre Mhic-ic-Ailein, a bhràthair agus am maor aig an athair latha àraidh a’ sealg ann am Beinn-na-Faoghla; loisg an t-oighre air ròn agus leòn se e. Bha an ròn air phlod air bhàrr an uisge agus dh’iarr an t-oighre air a bhràthair leum a-mach agus an ròn a thoirt gu tìr. “Ged is tusa an t-oighre chan eil sin ag ràdh gur còir dhòmhsa bhith ’nam sheirbhiseach agad,” ars am fear òg.

Nuair a chual an t-oighre na briathran sin leum e mach agus shnàmh e dh’ionnsaigh an ròin.

Chuir am maor a bheul ri cluas an òigfhir agus thubhairt e “’S comasach an gunna caol air an astar cheudna a dhèanamh a rithist.”

Nuair a chuala an gille na briathran sin thog e an gunna caol ag a’ gabhail cuimse dha loisg e agus mharbh e a bhràthair. Nuair a chunnaic e an nì a rinn e, cha robh ann dha ach teicheadh agus mar sin bha e fo’n choill ’na fhògarrach air son mort a bhràthar. Do bhrìgh agus gun robh Mac-ic-Ailein ’na shean duine bha sàr chothrom aig a’ mhaor a bhith riaghladh na h-oighreachd mar a chitheadh e féin iomchuidh a chionn nach robh math don mhortair tilleadh gus am bitheadh daoine a’ di-chuimhneachadh a’ ghnothaich. Chan eil teagamh nach e droch dhaoine a bha anns a’ chuid mhór de na maoir anns na làithean sin.


Iain Breac

Ann am beul Loch-Baoghasdail tha eilean beag ris an abrar Calbhaidh; air an eilean seo tha tobhta seana chaisteil.

Anns a’ chaisteal seo bha aig ám àraidh a’ fuireach fear d’am b’ainm Iain Breac. ’S coltach gur h-ann do theaghlach Chlainn Raonuill no Mhic-ic-Ailein a bha Iain Breac, bha e a’ riaghladh sluagh Cheann-a-Deas Uibhist le ain-neart agus ana-ceartas, agus gu dé a thainig ás a’ chùis ach gun do dh’éirich an sluagh suas ’na aghaidh. Chruinnich iad mar aon duine agus chuir iad séisd ris a’ chaisteal, thug iad buaidh agus mharbh iad na bha ann ach Iain Breac ’na aonar. Leòinte agus mar a bha e chaidh e ás orra, shnàmh e an caolas agus thàrr e mach am monadh.

(Air a’ mhonadh sin tha clach mhór ’na laigh air a’ chreig luim air taobh cnuic, agus tha a’ chlach seo air thurraman; cuiridh neart duine bho thaobh gu taobh i).

Ràinig Iain Breac a’ chlach seo agus chaidh e steach fòidhpe agus le bhith sgìth agus leòinte chaidil e. Bha boireannach àraidh a’ cuallach spréidh air a’ mhonadh agus a’ dol seachad dhi air a’ chloich mhothaich i an duine ’na chadal fo’n chloich, dh’aithnich i e air ball agus a’ dol dhi gu socrach gus an taobh eile chuir i a neart ris a’ chloich, ghluais a’ chlach, agus phronnadh an duine a bha fòidhpe. Mar sin bha crìoch Iain Bhric.

[TD 13]

Caisteal Chalabhaidh

Bha Niall MacAonghais, Sgitheanach còir nach maireann ag innseadh dhomh gun robh seana bheul-aithris Cheann-a-Deas Uibhist a’ dèanamh iomradh gun robh an caisteal seo ’na dhaingneach làidir anns na linntean a dh’fhalbh. Air latha àraidh thainig soitheach seòlaidh Frangach gu acair ann an Loch-Baoghasdail, gun do loisg iad orra ás a’ chaisteal agus gun do chuir iad an crann-mullaich aisde agus gum b’fheudar dhi tarraing gu cuan gu grad. ’Se Caisteal Chalabhaidh as ainm dha an diugh, ach bha duine ag innseadh dhomh gun cuala e sean duine ag ainmeachadh an t-sean ainm a tha nis caillte.


Eilein Ghoidmail agus Rubh-mhàil

Anns a’ chaolas eadar eileinean Cholasaidh agus Orasaidh tha eilein beag d’an ainm Eilein Ghoidmail agus ann an Eilein Ile tha Rubha-Mhàil. A réir beul aithris Cholasaidh thog maor àraidh am màl anns an eilein sin agus smuainich e am màl a chur ris féin.

Dh’fhalbh e agus thiodhlaic e am màl anns an eilean bheag a dh’ainmich mi cheana, bhuail eagal e gum faigheadh neach-eigin an t-airgead agus thog se e agus chaidh e thar a’ chaoil leis agus thiodhlaic se e anns an rubha de Ile as dlùithe do Cholasaidh. Air an latha-n-diugh ’se Eilein Ghoidmail agus Rubha-Mhàil is ainm do’n dà àite sin ma choinneamh a chéile.

(An seo shuas tha beagan eile de sgeulachdau a’ Chaiptein D. MacPhàrlain, air an tug sinn iomradh anns an àireamh mu dheireadh, Gairm 72, d. 32—Fir-deasachaidh)

[Sanasan]

[TD 15]

CUAIRT DO’N <eng>LAUNDERETTE<gai>
le DOMHNALL EACHANN MEEK.

Chan eil fhios agamsa dé a’ Ghàidhlig cheart a th’air “<eng>launderette<gai>.” S a dh’innse na fìrinn cha robh fhios agam de’ bh’ann an “<eng>launderette<gai>” fhéin gus an tàinig mi do Ghlaschu trì bliadhna air ais. ’S trom gu dearbh an éire an t-aineolas, ach bu truime buileach an tòrr aodaichean a dh’fhàs salach orm ann an smùid a’ bhaile mhóir a chiad trì seachdainean a bha mi a’ còmhnaidh ann. S tha fhios agaibh uile cho math s a tha balaich ochd-bliadhn’-deug a dh’aois anns an tubaidh—’se sin, nuair a théid iad mar astar idir oirre! “Cha robh balaich air an deanamh air son a leithid sin a dh’obair”—sin an leisgeul a bh’agamsa sna làithean àghmhor ud, ach bheir an éigin atharrachadh. Dé fon ghréin a bha mi dol a dheanamh leis na h-aodaichean a bha a’ torradh orm? Air son nan léintean naidhlon, dheanadh tumadh math an uisge teth s an siabann an gnothach gasda, s dh’fhalbhadh an t-uisge asda gun dad ach an crochadh os cionn a’ “bhas,” mar a theireadh na seann chàirdean. Ach dé mun chòrr? Dé ach an “<eng>launderette<gai>”!

Tha mi a’ smaointinn gur h-i mo mhàthair ’na gliocas a dh’innis dhomh an toiseach mun àite sin. S dòcha gun d’aithnich i, chan eil fhios ciamar, gun robh iomadh rud eile a b’fheàrr a bha mi air na ’n nigheadaireachd. “A-nis,” theireadh i, “nuair a théid thu do Ghlaschu, théid thu a h-uile madainn Shathurna do’n “<eng>launderette<gai>,” ma dh’fheumas tu.” “’S mi théid,” arsa mise, s mi ga leòr chiallachadh. Ach coma, thàinig a’ latha a b’eudar dhomh a comhairle a ghabhail. Dh’fheumainn rudeigin a dheanadh tròcair orm. Agus sud an tòrr aodaichean am broinn ceis aon mhadainn Shathurna ceart gu leòr—s a-mach mi fhéin s an ceis sìos an t-sràid mar gum bithinn a’ dol mo shaor-làithean!

Gu fortanach, bha mi air aon de na h-àitean ainmeil sin fhaicinn bho “bhus” latha no dhà roimhe sud. S rinn mi air cho luath s a leigeadh mo chasan leam. ’Sann coltach ri taigh-gloinne a bha e, dìreach air oisean na sràide s clàr mór brèagha os cionn an dorais— “<eng>LAUNDERETTE<gai>.” Chunnaic mi bhon taobh a-muigh gun robh

[TD 16]

e glé thrang, fir is mnathan an sud s an seo, cuid ’nan suidhe, cuid a’ faisgeadh aodaich, s cuid a’ cumail taic ris na ballachan. Dh’fhairich mi mar ugh air aran. Mise a’ dol a dheanamh amadan mór dhiom fhéin mu choinneamh an t-sluaigh? Dé nam faiceadh iad . . . ? Sa’ mhionaid sin fhéin có a tháinig ach boireannach mór reamhar s eallach a droma aice, s beannaich mise, ghabh mi fhéin s i fhéin a-steach an doras aig an aon ám! Sheas mi mionaid a’ gabhail fàileadh an aite, deatach s “<eng>Tide<gai>” s “<eng>Persil<gai>” co-mheasgt’ an cùbhraidheachd a chuireadh nàire air “mo ghleannan taobh Loch Lìobhainn” latha sam bith! Sean is òg, bha iad còmhla rium, s an teis-meadhon an ùrlair sreath bhrèagha de dh’innealan a bha ri seirm mar mhìle seillean! S a ghràidh, siud am boireannach ud a’ stothadh aon de na dearbh innealan s a dhoras gloinne a’ caogadh mar shùil mhóir dheàrrsach a h-uile uair a ghluaiseadh e! Abair stothadh a’ choilich Fhrangaich! Cha robh stiall eadar seo s Tigh Iain Ghroit nach robh a’ dol do’n toll chruinn a bha siud. Air cho comasach s gun robh e, dh’fhairich mi nach robh anns an eallach agam fhéin ach frìghd, s fhuair mi misneach a ghabhail an caraibh na h-obrach.

Bha inneal mu réir san oisean thall. S ma bha, cha b’fhada. Le nàire, thilg mi a-steach na bh’agam sa’ cheis, a h-uile nì muin air mhuin, s dhùin mi an doras gu luath, eagal s gum faiceadh duine . . . An ath cheum? Sud e sgrìobhte. A-steach le làn cupa siabainn, s cuir leth-chrun san tolg, s put a-steach an t-iarunn air a bheil leth-chrùn ’na shuidhe . . . Glé mhath. Thòisich an t-inneal air obair, s cha robh dad aig “Cuibhl’ an Fhortain a’ cur nan car dhi” làimh ris a siud! Dé nam briseadh an t-inneal s gun rachadh a h-uile rud ’na thaois . . . ? Sheas mi caigeann mhionaidean a’ sealltainn air an inneal, s cop geal ag éirigh ’na bhroinn. Bha e a’ deanamh a dhleasdanais, a réir an t-soluis bhig dheirg a bha os a chionn co-dhiù. S an sin chaidh mi a-null a shuidhe còmhla ri aon no dhà eile.

’Se àite anabarrach “<eng>intellectual<gai>” a th’anns an “<eng>launderette<gai>, ged a tha e duilich sin a chreidsinn. Cha mhotha a bha mi air bualadh fodham na mhothaich mi gun robh a’ mhór chuid de na bha ’nan suidhe s an ceann ann an leabhar no ann am pàipear. Bha gach seòrs’ an siud. bho “<eng>Goldfinger<gai>” aig Iain Fleming gu ’n “<eng>Republic<gai> aig Plato, bhon “<eng>Do it Yourself Magazine<gai>” gu ’n “<eng>Glasgow Herald<gai>. Nach ioghantach gu dearbh an rud a bheir daoine a tha tur eadar-dhealaichte ’nan nàdur s ’nan càileachd còmhla gun fhios aig a chéile air? A’ ghnè bhunaiteach a tha ’nam feuman s ’nam beatha . . . Sheall mi air m’uaireadair. Ceathramh na h-uaireach bhon a thàinig mi seo. B’fheàrr gun cuireadh iad sgeilp leabhraichean air a’ bhalla ud thall air son oileanach . . .

Ach thàinig fàileadh sònraichte gu’m chuinneanan a thug m’inntinn

[TD 17]

air tac eile. Dé ach faileadh cofai! agus gu dearbh fhéin bha inneal a bha a’ reic chupannan den stuth thlachdmhor sin ’na sheasamh cho dìreach ri saighdear mu choinneamh a’ bhalla-chùil. Abair thusa, cupa cofai nad làimh s thu a’ deanamh do nigheadaireachd! B’eòlach mo sheanamhair air! Agus b’eòlach cuideachd ’na dòigh fhéin. Bu bheag a shaoil mi o chionn dusan bliadhna nuair a bhithinn a’ tilleadh ás an sgoil feasgar Luain, is piuthar mo sheanamhar a’ glanadh ùrlar an taighe-muigh an deidh na nigheadaireachd, gun toireadh fàileadh cofai ’nam chuimhne na làithean sin. Ach b’ann mar sin a bha. An dà rud cho eadar-dhealaichte, blas cofai agus fuachd ùrlar cloiche, ach iad fhathast a’ buntainn ris an t-saoghal nàdurrach, dhaonnda sin a bha a-nis cho follaiseach dhomh am meadhon adhartas is goireasan na ficheadamh linn. S an dòigh ioghantach, thogadh uallach mo chionta leis na h-aodaichean salach. An latha a bhiodh na h-aodaichean s iad gu léir glan, sin an latha bu mhiosa cùisean.

Ach, a dh’aindheoin bruadar, mhothaich mi gun robh an solus dearg air uachdar an inneil air dol ás. Sud a-null mi s dh’fhosgail mi an doras gloinne. Dé nis? Uill, bha am boireannach còir a sheòl a’ Freasdal gam ionnsaigh an deidh a cuid a chur troimh ’n chuairt-thiormadair (no an “<eng>spin-drier<gai>”!) agus lean mi a h-eiseamplar. Trì sgillinn san inneal sin s cha mhór nach robh a h-uile sian tioram. Sia sgillinn san àmhainn mhóir ud thall ás a dheidh sin, s bha m’aodaichean cho tioram ri sreathainn s cho geal ris an t-sneachd. B’eudar dhomh aideachadh gun robh barrachd tùir sna h-innealan tròcair ud s na bh’annam fhéin riamh a thaobh beanas-tighe, s gu seachd àraidh a thaobh nigheadaireachd, mise bu bheag creideimh. S b'ann eadar faochadh is taingealachd a dh’fhàg mi an “<eng>launderette<gai>” aig ceann mo chiad chuairt.

Chan eil an “<eng>launderette<gai>” is nigheadaireachd sa’ bhaile mhór ach rudan faoin leam an diugh, pairt de’m bheatha, s mi air neo-’r-thaing dhaoin’ eile cho fad s a tha tasdan no dhà ’nam phòca. Ach ’se obair latha tòiseachadh. “An t-uisge glan s am féileadh”—seadh gu dearbh, a Dhonnchaidh Bhàin; ach tha barrachd riutha s na chunnaic sibhse air sléibhtean aonaranach Beinn Dóbhrainn!

[Sanas]

[TD 23]

CINEMA
Le DOMHNALL IAIN MACLEOID

[Dealbh]
Brigitte Bardot ga garadh fhéin

CHAIDH Oscar nam fear a thoirt an uiridh do Marion Morrison—no, mar is fheàrr as aithne dhuinn e, John Wayne, duine tha ’na shuaicheantas, do na h-uile, air fearalas agus, do mhóran, ’na shuaicheantas air droch actadh agus air droch ghnè cinema.

Bha móran a’ ràdh aig an ám gum bu chuis-maslaidh an duais seo a thoirt do dh’fhear nach b’fhiach air actadh—ach a bha “<eng>popular<gai>.” An aon fheadhainn—s tha mi fhéin, tha eagal orm, air fear dhiubh—a chanas gur e Samuel Beckett, can, an sgrìobhaiche “as fheàrr” sa’ Bheurla an diugh agus nach e leithid Agatha Christie, ged a tha ise a’ reic milleanan air mhilleanan a bharrachd de leabhraichean na tha Beckett.

’Se ceist mhór a tha seo—agus ceist air a bu toigh leam beachdan dhaoin eile a chluinntinn. Ma tha John Wayne is Agatha Christie a’ toirt toileachas do na milleanan, dé chòir a th’aig a’ bhuidheann bheag seo, luchd an foghluim agus na “<eng>critics<gai>,” a bhi coimhead sìos orm agus a’ diùltadh duaisean is urram dhaibh. Nuair a tha sinn a’ taghadh Pàrlamaid ùr, ’se am Partaidh a thaghas a’ chuid mhór den t-sluagh a tha faighinn urram is cumhachd: a bheil e nas fhasa dhan duine aig nach eil móran foghluim M.P. math aithneachadh o fhear dona na tha e dha sgrìobhaiche no actar no dealbh mhath aithneachadh?

Ach ged a bhios a’ cheist seo a’ cur dragh orm o ám gu ám, chan eil dol a leigeil leatha an dràsda mo chur bharr mo chùrsa. ’Sann mun ealain-dhealbh (no <eng>art-film<gai> no <eng>serious film<gai>) a tha mi dol a bhruidheann s chan ann air leithid <eng>Sound of Music<gai>. Masa <eng>“effete snob”<gai> mi, man duirt an duine eile, air sàilleabh sin, chan eil air bhith leis!

[TD 24]

Chan eil móran dhealbhan (<eng>films<gai>) anns a’ Bheurla aig a bheil an aon seasamh ris a’ chuid as fheàrr de ar litreachas-sgrìobhaidh, ’Se sin, mura cunntais thu na dealbhan a th’air an stéidheachadh air leabhraichean “<eng>classic<gai>”—cleas, <eng>Ulysses<gai> (nobhal, Joyce); <eng>The Prime of Miss Jean Brodie<gai> (nobhal, Muriel Spark; <eng>Dr. Zhivago<gai> (nobhal, Pasternak); <eng>A Man for all Seasons<gai> (dealbh-chluich, Robert Bolt; <eng>Romeo and Juliet (Shakespeare)<gai>.

Chan e “dealbhan” a th’annta seo ann, ann an dòigh ach recòrdadh-camara air leabhar no dealbh-chluich. ’Sann ann an dualchas a’ leabhair agus chan ann an dualchas an cinema a tha na reumhaichean aca. 

Tha féill mhór am Breatainn cuideachd air teaghlaichean-dhealbh aotrom mar <eng>Carry on . . . , Doctor in . . . ,<gai>, agus an fheadhainn mu Sheumas Bond agus an fheadhainn le seinn annta. Tha feadhaim eile ann mu pholasmain. Agus o chionn mu dheich bliadhna bha grunnan ann a bha glé mhath mu bheatha a’ luchd-obrach am bailtean dorcha ceann-a-tuath Shasainn (<eng>The North<gai>, man tuirt iad fhéin)—<eng>A Kind of Loving; A Taste of Honey; Saturday Night and Sunday Morning; The Loneliness of a Long-distance Runner<gai>. Ach ’sann bho nobhalan agus dealbhan-chluich a chaidh iad seo a tharraing cuideachd.

Ann an cànanan eile na Roinn Eòrpa agus an India agus Seapán tha, o chionn bhliadhnaichean, an dealbh-cinema air a bhi ’na meadhon-litreachais eadardhealaichte bho, ach a cheart cho adhartach ris an leabhar. Feumaidh duine mar mise aig nach eil na cànann sin deanamh mar is urrainn e le cuideachadh nan <eng>sub-titles<gai>, ach a dh’aindheoin sin, aithnichidh tu gu bheil cuid aca cumhachdach dha rìreabh.

Feòil agus feallsanachd—sin cinema ainmeil nan Suaineach. Bidh na Pròstanaich thuathach seo gu dùr, dian a’ rannsachadh cheistean móra mu bheatha an duine; agus, mar a chanas iad an diugh s iad cho solta, “<eng>full frontal nudity<gai>” (bha ainmean eile aig na bodaich air na rudan seo) air gach taobh an tionndaidh thu. Agus am pailteas bròn is fulangas. ’Se Ingmar Bergman am fear-dhealbh Suaineach as ainmeile, tha mi creidsinn.

Tha tòrr de dhealbhan na Frainge caran staoin, a thaobh brìgh—ach an còmhnaidh beothail, agus a’ leantainn an fhasain gu ma dlùth. Jean-Luc Godard fhéin, ged is ainmeil e agus ged a tha còmhradh ’na chuid dhealbhan tric breac le feallsanachd—’se na dòighean-obrach aige (“<eng>jump-cuts,” “frozen shot<gai>” agus innleachdan-camara eile) as motha brìgh agus buaidh na a bheachdan air an t-saoghal. Chan eil beachd ann an <eng>Alphaville<gai> (1965) nach fhaigheadhe anns na chaidh a sgrìobhadh mun t-saoghail oillteil tha dh’fheitheamh oirnn ach, an deidh sin, ’se dealbh chumhachdach a tha seo—ged

[TD 25]

nach biodh ann ach cho comasach s a tha e a’ cur ’nar sùilean gur e an là-an-diugh toiseach-tòiseachaidh a’ latha màireach. ’Se Alan Resnais agus Luis Bunuel, Spàinneach a chuir seachad greis mhór anns a’ Fhraing, dithis eile de dhealbhadairean ainmeil na Frainge.

Tha pioctaran ioghantach math air tighinn a-mach ás an Eadailt. Bho dhaoine mar: am bruadraiche mór, Fellini (feumaidh mi aideachadh nach do chòrd gin dhe na chunnaic mi de na dealbhan aige rium); Antonioni; agus a’ fear as fheàrr leam fhéin air fad, Pier Paulo Pasolini, Comhaoineach aig a bheil uidh mhór anns a’ chreideamh Chrìosdaidh.

Tha cinema rìoghachdan an ear na Roinn Eòrpa glé choltach ri cach-a-chéile agus glé ao-coltach ri cinema rìoghachdan eile. Tha tòrr de na dealbhan aca mu dheidhinn a’ chogaidh ach chan ann mun t-sabaisd fhéin idir ach mu fhaireachdaidhean dhaoine, mu an déiligeadh ri chéile. Bi iad gu socair, drùidhteach a’ sealltainn gaol no eagal no truas a’ fàs ann an cridhe an duine: agus tiamhaidheachd is, aig an deireadh, bròn gu tric ’na chois. Tha iad eagalach math air <eng>comedy<gai> (no co-dhiù <eng>lyricism<gai>) agus <eng>tragedy<gai> a thàthadh ’na chéile. ’Se <eng>Shop on the High Street<gai> (á Czechoslovakia) naidheachd mu Iùdhach a tha na Gearmailtich a’ toirt air falbh a champa: tha companach dha tighinn a-steach a bhruidheann ris agus tha tighinn aig a’ bhodach air a bhith sunndach gu leòr gus an toir a’ fear eile gaire air—an teis meadhon a’ ghàire tha e tòiseachdainn air caoineadh. Chan fhaca mi tric càil cho duilich ris a seo. ’Sann á Poland a thainig <eng>Closely Observed Trains<gai>. Tha ’m balach òg, mar a tha càch, an aghaidh nan Gearmailteach a tha a’ riaghladh Poland aig an ám ach tha fada bharrachd uallach air ma neo-chaimhleantachd fhéin a-measg na clann-nighean. Tha <eng>spy<gai>—boireannach bliadhnaichean nas aosda na e—dha bheil e dol a chur bom ann an trèan Ghearmailteach, a’ togail dheth eallach an uallaich sin. Tha e cur a’ bhom air an trèan s tha i dol ’na spealgan dhan iarmailt. Ach, anns na diogan mu dheireadh den dealbh, tha saighdear Gearmailteach ga fhaicinn. Bha h-uile duine bha coimhead na dealbh deiseil son “deireadh toilichte”: ach ’se tha seo cogadh—air an dearbh latha tha e righinn, mu dheireadh thall, ìre duinealais, tha ’m balach air a mharbhadh. Dealbh shìmplidh, bhrèagha—a tha fada nas dòcha daoine a thionndadh aghaidh cogadh na tha na “<eng>satires<gai>” bhras air a bheil sinn cho eòlach. Feumaidh dealbhadair a bhi uabhasach faireachail (<eng>sensitive<gai>) son <eng>tragi-comedy<gai> cho foidhn seo a chur ri chéile—agus chuid mhór de dhealbhadairean na h-aird an ear dìreach sin.

Cha ’reid mi gu bheil móran as d’fhiach air tighinn ás Ruisia o chionn greise. Ach ’sann ás an rìoghachd seo a bha a chiad fhear-cinema mór a bh’ann riamh—Sergei Eisenstein. Chunnaic mi an dealbh ainmeil aige. <eng>The Battleship Potemkin<gai>, o chionn bliadhna


[TD 26]

[Sanas]

[TD 27]

no dha aig Féis Dhunéideann: ’s bochd nach fhaicear nas trice i. Tha phàirt far a bheil e sealltainn saighdearan a’ Czar a’ marbhadh an t-sluaigh aig na <eng>Odessa Stepps<gai> gu h-àraidh dligheach air an ainm a th’aige. ’Se <eng>montage<gai> an dòigh ùr a thug Eisenstein gu buil a seo: ’se sin, a bhith bristeadh sìos na dealbh. Chì thu aon mhionaid dealbh de na saighdearan air fad, an uairsin aodann fear den t-sluagh, chì thu <eng>pram<gai> a’ ruith leis na steapaichean, aodann saighdear, aodann eile a-measg an t-sluaigh, sealladh den t-sluagh air fad s iad a’ teiche s a’ tuiteam leòinte—agus a-rithist s a-rithist chì thu sealladh de chasan (dìreach brògan is aobrannan) nan saighdear a’ dùr chromadh na steapaichean, ceum air cheum. Chan ann dìreach air an tilgeil ri chéile an dòigh sam bith a tha na boillsgidhean briste seo idir: bha e feuchainn ri “rithim” a chruthachadh leotha. Tha Eisenstein a’ deanamh feum innleachdach de chaptions cuideachd. Ged a rinneadh an dealbh seo o chionn leth-cheud bliadhna agus ged nach eil sgath cainnt innte, cha do rinneadh móran fhathast a b’fheàrr na i.

De rìoghachdan an t-saoghail air fad, ’se Seapán as motha tha deanamh de dhealbhan son an cinema: rinn i 494 ann an 1968. Rinn India 350. B’e Amaireaga an ath thé, le 215. Agus, an deidh sin, cha mhór gu bheil fhios againn anns an rìoghachd seo air sion mu dhealbhan an dà dhúthaich sin air iomall eile an t-saoghail. ’Sann glé, glé ainneamh a gheibh thu cothrom air gin aca fhaicinn a-bhos a seo (co-dhiù ann an Alba).

Chan fhaca mi fhéin ach dhà no trì ás gach áite. ’Se Satya Ray a rinn a h-uile gin den fheadhainn Innseanach a chunnaic mi. E gu socair, ann-an-dòigh sìmplidh, breithneachail agus faireachail a’ sgrùdadh cridhe an duine. (Ach tha mi ceàrr: chan ann an cridhe an duine, an cumantas, a tha ùidh aige ach ann am faireachdaidhean dhaoine àraidh—agus daoine sin a tha, mar as trice, glé “<eng>ordinary<gai>”).

Tha cuid de na pioctaran Seapánach a chunnaic mi anns a bheil buaidh nan seann dealbhan-chluich aca—leithid Noh—ri fhaicinn: actarann fireann ann an riochd bhoireannach, aghaidhean-coimheach, etc. Tha cuid den obair-camara a bheir ’na do chuimhne na seann dealbhan-làimhe ainmeil Seapánach—daoine is craobhan is muir ann richd caran “<eng>abstract<gai>,” samhlachail. Bho chionn ghoirid, chunnaic mi dealbh á Seapán a chòrd gu sònraichte rium agus a tha a’ riochdachadh cinema na rìoghachd sin agus India. B’e seo <eng>Tokyo Story<gai> aig Yasujiro Ozu. Chan eil a seo ach naidheachd shìmplidh—a h-innse gu slaodach, beachdail—air dithis sheann daoine a’ tighinn dhan a’ bhaile mhór a shealltainn air an clann a tha pòsda a sin. Tha e fàs follaiseach gu leòr leis na beag is beag, ged nach aidich seann daoine no a’ chlann eadhon riutha fhéin e, nach eil móran suim aig an òigridh dhaibh. Chan eil càil a-mach ás an àbhaist a tachairt—mort no eadhon trod; dìreach rudan a tha

[TD 28]

tachairt a h-uile latha air an innse, chan ann le fàsgadh dheòir Hollywood, ach tro shùil rannsachail. Tro shùil bàird. Agus sin smior an cinema ùr—co-dhiù an ann sa’ Fhraing no Seapán.

Tha suaib, saoilidh mise, aig dealbhan India is Seapán ri dealbhan rìoghachdan-an-ear na Roinn Eòrpa, ge b’e carson.

Tha mi air beagan a ràdh mu thràth mu cinema Bhreatainn. Chan eil móran ann as d’fhiach. Seo a dhà no trì dhen fheadhainn a b’fheàrra chòrd rium fhéin. Na dealbhan éibhinn aig na Beatles agus Peter Sellars. <eng>The Servant<gai>: le Iòsamh Losey, an còmhradh bho Pinter—an t-searbhant a’ toirt taigh is boireannach is cumhachd bhon a’ mhaighstir. <eng>Cul-de-sac<gai>: dealbh le Roman Polanski á Poland (an duine aig Sharon Tate a chaidh a marbhadh cho h-oillteil an Los Angeles)—dithis a tha teiche on lagh a’ gabhail seilbh air eilean is caisteal agus air an dithis a th’air a bhith fuireach ann cho sona chon a sin. <eng>Morgan—a Suitable Case for Treatment: Morgan<gai> air a mheas ás a rian ach, an iomadh dòigh, tha a’ leth-mhoncaidh Comhaoineach seo nas glice na bhean (a tha ga fhàgail) agus a’ <eng>high society<gai> dham boin i—dealbh éibhinn, ach domhainn cuideachd. <eng>The Knack<gai>: farmad fear aig nach eil an <eng>knack<gai> ri fear aig a bheil e am pailteas; agus Rita Tushingham, cho cnàmhach tlachdmhor s as àbhaist, a’ seinn air an t-sràid facal nach tigeadh e dhòmhsa a chur air an duilleig seo agus a’ putadh, còmhla ris na balaich, leabaidh troimh shràidean móra Lunnainn. Aotromas innleachdach, ealanta. Agus, mu dheireadh, an dealbh <eng>Four in the Morning<gai>. ’Se <eng>Studio Four<gai> (tha mi smaoineachadh gun e sud an t-ainm a bh’orra) a rinn seo—companaidh a chuireadh air bhonn dìreach a dh’aona ghnothaich. Chan eil am fear-deasachaidh no na h-actaran ainmeil. Agus, a dh’aindheoin sin, bhuinig an dealbh seo a chiad duais aig Féis mhór Berlin, agus ’si, ’na mo bharail-sa, an aon dealbh Bhreatannach as d’fhiach coimeas ris na dealbhan as fheàrr a tha tighinn a-mach as an Roinn Eòrpa. Anns an dealbh seo, tha fear a’ coinneachadh ri boireannach ann an club ach chan eil iad—aonaranach, mì-thoilichte s gu bheil iad ’nan dithis—comasach air tighinn gu co-chòrdadh sam bith, ged a tha iad a’ cur seachad an còrr dhen oidhche còmhla air sràidean Lunnainn. Tha naidheachd eile air a ruith a-measg na té seo. tha iad air an suaineadh ’na chéile—fireannach s a chompanach a’ tighinn dhachaidh leis an deoch gu bean is clann. Agus, troimh an dealbh air fad, tha sinn a’ faighinn boillsgidhean de rud eile a tha tachairt air a’ cheart ám—na polasmain a’ toghail corp boireannaich ás an Thames.

Tha dealbhan Hollywood ainmeil. Ach ’se obair-airgid a bha seo o thùs ’s chan e “<eng>art<gai>.” Mar sin cha tainig móran dhealbhan a-mach á Amaireaga riamh a bha uabhasach math, ach a-mhàin, sdòcha

[TD 29]

cuid de na h-epics mhóra agus ath-aithris air na <eng>classics<gai> (mar <eng>Gone with the Wind<gai>, le Clark Gable). B’e dealbhan caran bog mu ghaol is a leithid agus dealbhan borba làn sabaid (mu pholasmain is <eng>cowboys<gai>) a bu phailte a bha tighinn á Hollywood o thùs chon a’ là an diligh. Ach tha Hollywood o chionn greise air a bhith call airgead. Agus tha cuid de na companaidhean air codhùnadh gur e “<eng>art-films<gai>” a tharraingeas daoine a-mach o theallach an T.V. Thug M.G.M. an uiridh Antonioni a-nall ás an Eadailt a dheanamh <eng>Zabriskie Point<gai> ann an California. ’Se rud gealltanach a tha seo.

Chaidh móran de chainnt fhoghluimte a ghearradh mu <eng>Midnight Cowboy<gai> ach gu dearbha cha do chòrd an dealbh seo mu bheatha siùrsach fireann ann an New York riumsa. ’Se “<eng>slice-of-life drama<gai>” a th’ann an <eng>Easy Rider<gai> cuideachd ach bha i seo fada na b’fheàrr. Naidheachd mu dhithis òga a’ siubhal Amaireaga air motoran—a’ tadhal air <eng>hippies<gai> agus a’ cur a’ chaoch air “<eng>red-necks<gai>”—gus an cuir dà Dheasach ás dhaibh. (’Se glé bheag de dh’actaran a bh’anns an dealbh seo—dìreach <eng>hippies<gai> agus <eng>red-necks<gai> cheart dha rìreabh). Tha <eng>Western<gai> math, <eng>Butch Cassidy and the Sundance Kid<gai>, air tighinn a-mach bho chionn greise cuideachd. Tha an t-sabaid s a’ bhorblachd àbhaisteach anns na dealbhan seo, ach tha iad air an cur ri chéile nas beachdaile agus tha obair a’ chamara nas innleachdaiche na b’àbhaist: tha e farasd fhaicinn gu bheil iad air na h-uimhir ionnsachadh o shàr-dhealbhadairean na Roinn Eòrpa. Co-dhiù a thaobh an dòigh-labhairt—saoilidh mi nach eil móran ás ùr fhathast anns na tha iad a ràdh. (Chan fhaca mi <eng>M*A*S*H<gai> fhathast, ach tha iad a’ ràdh gur e dealbh mhath a tha seo. Tha i spòrs an aghaidh cogadh).

Bha othail an uiridh mun dealbh, <eng>Flesh<gai>, aig an Amaireaganach, Andy Warhol, nuair a ghlac polasmain Lunnainn i airson a bhi, ’nam beachd, drabasda. Thuirt Warhol fhéin gu robh e air son dealbh a dheanamh a bhiodh cho “<eng>boring<gai>” s a ghabhadh agus a shealladh cho beag suim s a bh’aige ann an obair-camara ealanta. Tha bhuil sin air an dealbh. Chan fhaca mi càil cho beag brìgh s tlachd ’na mo latha. S cha robh i fiú s salach.

S iomadh uair a bhios mi smaoineachadh nan toireadh duine sùil mhionaideach air dealbhan-cinema air feadh an t-saoghail—s chan e mhàin beachdan nan dealbhadairean ach an dòighean-obrach a tha mi mionaigeadh—gun ionnsaicheadh sinn móran mun eadar-dhealachadh gnè a th’ann an rìoghachdan an domhain. Saoilidh mise gu bheil dealbhan Bergman—an t-seòrsa cuspairean a bhios aige, a bharailean orra, a dhòighean air dealbh a chur ’na chéile—ag innse barrachd dhuinn mun t-Suainn na tha chuid mhór de a litreachas-sgrìobhaidh (eadhon a’ cunntais Strindberg) no làn bara de <eng>sociology<gai>. Agus gu bheil cho beag s a thainig de dhealbhan math a-mach á

[TD 30]

Breatann, Amaireaga agus, gu sònraichte a’ Ghearmailt, a’ sealltainn dhuinn rudeigin mu na rìoghachdan <eng>Germanic<gai> sin—ach chan eil ’ios agam néat ciod è.

A-nise, an deidh beachd a thoirt air cinema nan rìoghachdan air leth, bheir mi sùil, ann an co-dhùnadh (co-dhùnadh a bhios, tha eagal orm pailt cho fada ris an fheadhainn leis am bi na ministearan tric gar mealladh) air dhà no trì de na dealbhan a chanainn-sa a tha sònraichte math.

’Sann le actaran gun trèanadh á bailtean beaga Sicily a rinn an t-Eadailteach Pasolini an dealbh iomraiteach, An Soisgeul a réir Mhata. Bu chòir dhan a h-uile duine aig a bheil ùidh anns a’ Bhìobull an dealbh seo fhaicinn mura do rinn iad mu thràth e. Chan e an seanair glic air a bheil sinn cho eòlach a th’anns a’ Chrìosd aig Pasolini idir ach <eng>revolutionary<gai> òg, buaireasach (mac-samhail Comhaoinich òga Eadailteach an la an diugh)—duine tha cur na dùthcha, agus gu h-àraidh na h-eaglais stéidhte agus luchd-ìompaire na Ròimhe, air bhoil le geurad a theagaisg agus a theangaidh. Chan e mhàin gur e “litreachas” math a tha seo ach, saoilidh mise co-dhiù, tha ’n fhìrinn ann: “’sann mar seo a thachair e.”

Rinn Pasolini dealbh eile mun a’ chreideamh, Teoréma, air son

[Sanas]

[TD 31]

na h-Eaglais. Fhuair e duais son na dealbh seo bho aona chomaitidh den Eaglais ach chuir comaitidh eile càin air air son na drabasdachd a bha iad a’ faicinn san dealbh! Tha balach òg a’ tighinn a dh’fhuireach còmhla ri teaghlach beartach agus tha a h-uile duine san tigh, eadar fireann is beireann, a’ gabhail gaol air agus a’ dol còmhla ris, aon ás deidh a chéile. Tha, an uairsin, gun rabhadh sam bith, aig a’ bhalach ri falbh. Ach tha e fàgail a làrach anns a h-uile duine ris a robh bointeanas aige san tigh. Tha a’ nighean òg a’ dol am paisean ás nach tig aig duine air a dùsgadh. Tha am balach a’ sgur a pheantadh dhealbhannan de rudan léirsinneach agus a’ tòiseachdainn air ainm a dheanamh dha fhéin le dealbhan “<eng>abstract<gai>.” Tha an t-searbhanta a’ tionndadh ri bustraichean is saobh-chreideamh. Tha bean an tighe a’ falbh le balach ás deidh balach ach chan eil i lorg toileachas sam bith annta: mu dheireadh tha i dol a-steach a dh’eaglais agus a’ dùnadh an dorus ás a deidh—chan fhaic sinn an còrr tuilleadh dhi. Tha am fireannach a’ toirt seachad a bheartas dhan a’ luchd-obrach; ann am meadhon stéisean-trèane tha e cur dhe a h-uile stiall aodaich a th’air agus, aig deireadh na dealbh, tha sinn ga fhaicinn ag éibheach a-muigh air slios beinne, ann an cabhadh dust—bha thu faicinn boillsgidhean an-dràsda s a-rithist den bheinn seo troimh’n dealbh. ’Se am balach òg samhla creidimh—am faireachdainn spioradail a tha tighinn gun iarraidh, gun fhiosda, agus nach fhàg càil ás a dheidh mar a bha e.

Chan eil <eng>The Silence<gai> aig an t-Suaineach, Bergman, cho farasd a tuigsinn. Tha dà phiuthar, té aca le mac, air chuairt an taobh-an-ear na h-Eòrpa, ann an taigh-òsda. Chan urrainn cainnt a bhi eadar a’ phiuthar òg agus an seirbhiseach a tha i fiadhachadh dha leabaidh agus tha seo a’ fàgail an coinneachadh brùideil. Tha i faighinn faochadh o h-ana-miannan ach glé bheag de thoileachas ás. Tha am balach beag a’ caoch an tallaichean falamh an taigh-seinnse mar dhealan-dé; a-muigh air an t-sràid tha tanca a’ tionndadh mar famhair de dh’fhiollan—a shlige cho cruaidh, rag, a ghath cho marbhteach, agus an inntinn a tha ’na theis-meadhon cho beag taca ri chorp (mar fhear de na beathaichean a chaidh á bith o chionn linntean). Agus a’ phiuthar aosda eudmhor, aonaranach, féin-thruasail, le mianntan a tha cur sgreamh oirre. Os cionn an truailleachd seo, tha Dia “sàmhach.”

’Se Alain Robbe-Grillet a’ sgrìobh an còmhradh son an dealbh, <eng>L’Année dernièire à Marienbad<gai> (An uiridh ann am Marienbad), aig Alain Resnais, agus, mar sin, chan eil e ’na ioghnadh ged a bhiodh i coltach an iomadh dòigh ris na nobhalan ainmeil aig an duine sin. Chan urrainn dhut a bhi cinnteach an do thachair an rud a tha thu faicinn (no rud sam bith) aig Marienbad an uiridh, no an è aisling-dùreachd a th’ann, Chan eil sgaradh air a dheanamh eadar cuimhne,

[TD 32]

gnìomh is iarrtas no eadar an diugh, an dé is am màireach. Chan eil an duine, no a bheatha, no eadhon tìm faisge cho òrdail, reunsanta s a tha sinn an dùil; ’se sin, tha mi creidsinn, a tha Resnais agus Robbe-Grillet a’ ràdh a seo.

’Sann an Lunnainn—agus am Beurla—a rinn an t-Eadailteach Michelangelo Antonioni, an dleabh <eng>Blow-up<gai>. Nuair a tha <eng>photographer<gai> òg beartach—fear a mhuinntir “<eng>Swinging London<gai>”—a’ tòiseachdainn ag obair air dealbhannan a thog e sa’ phàirc—boireannach òg agus duine greiseasg aoise a’ coiseachd an caidreamh a chéile—tha e toirt an aire do sgèan an eagail a’ sùilean a’ bhoireannaich agus do ghunna ann an làmh an duine a-measg chraobhan dùmhail. No co-dhiù tha e smaoineachadh gur e sin a th’ann. Nuair a tha am boireannach òg ga leantainn dhachaidh agus ga tabhainn fhéin dha ma bheir e dhi na dealbhanna, tha seo a’ cur connadh ris an amharas. Tha e tilleadh chon na pàirc an oidhche sin s a’ faicinn sgeul air corp agus, nuair a ruigeas a dhachaidh, chan eil sgeul air na dealbhannan—tha am boireannach òg, a réir choltais, air an goid. Aig fìor dheireadh na dealbh, tha am <eng>photographer<gai> a’ coimhead sgaoth oileanach a’ cluiche <eng>tennis<gai> ás aonais bàla is <eng>bats<gai>; mu dhireadh, the e dol a chluiche còmhla riutha. Tha e air bristeadh sìos a’ bhrat-roinn eadar mac-meanmna agus an fhìrinn; agus a’ gabhail “<eng>fantasy<gai>” mar ghnè luachmhor de “<eng>reality<gai>.”

Sin, ma-tha, dealbh no dhà dhean fheadhainn a b’fheàrr a chunnaic mise—tha iomadh té a tha glé ainmeil nach deach agam air fhaicinn idir. B’fheàrr leam gum b’urrainn dhomh crìoch a chur air a’ chunnais seo le iomreadh air pioctaran Gàidhlig. Ach nach màite gun tig a’ latha sin fhathast.

[Sanas]

[TD 49]

DANNSA ANNS AN FHASAN UR
le MARIBAL NICMHAOILEIN

Gu dearbh bha mi fhéin a’ faireachdainn gu math aineolach an uair a thàinig mi a Ghlaschu an toiseach—agus chan eil ann ach dà mhìos! Co-dhiù bha a h-uile sian cho ùr agus cho eadar-dhealaichte dhomh. Bha an Oilthigh fhéin cho cianail mór agus ceudan do dhaoine a’ dol seachad orm: cha robh an còrr mór ann ’s nach tug mi mo chasan leam air ais a dh’Uibhist! Bha mi a’ faireachdainn a cheart cho neònach anns an Talla far an robh mi a’ fuireach—tha trì cheud gu leth a’ fuireach innte agus cha b’aithne dhomh duine beò agus bha leithid de dhorsan agus de staidhirichean ann agus, gu cinnteach, ghabhadh an òinnseach seo an rathad ceàrr.

Co-dhiù bha a h-uile sian gu math gus an tàinig oidhche Di-Sathuirne agus chaidh mi gu dannsa a bha anns an talla far a bheil mi a’ fuireach. Cha robh mise riamh aig dannsa ann an Glaschu chun a siud ach gu dearbha cha dhì-chuimhnich mi ann an cabhag e oir bha e cho eadar-dhealaichte bho rud sam bith aig an robh mise riamh.

Thòisich mi air deanamh deiseil gu math tràth air an fheasgar agus ’s mi bha a’ faireachdainn spaideil aig naoi uairean an uair a dh’fhalbh mi sìos agus bha mi a’ smaoineachadh air an oidhche mu dheireadh a bha an dreas ud ann. ’Sann an Loch nam Madadh a bha an dannsa ach thubhairt m’athair nach robh a chrith air mo chluais falbh ás an tigh le aodach cho goirid siud agus co-dhiù gum bithinn cho sgìth ag éirigh air son falbh a Ghlaschu an ath latha. Fhuair mi timcheall air co-dhiù agus ’se bha math an dannsa agus an uairsin a’ dèanamh ruighle air gainmheach Sholais agus Seumas air a’ bhocsa . . . .

“8/6, Mary,” chuala mi-fhéin agus choimhead mi agus bha robairneach ann an sin ag iarraidh an airgead. Smaoinich thusa h-ochd tasdain agus sia sgillin agus bha an dannsa a’ stad aig leth uair an déidh aon uair deug. Cha do phàigh mise riamh barrachd air ceithir tasdain aig an taigh.

[TD 50]

Chaidh mi a-steach agus choimhead mi thugam agus bhuam fiach an robh mi anns an àite cheart ach feumaidh gu robh—ged nach robh ceòl idir ann bha feadhainn ’na suidhe neo a’ coiseachd mun cuairt. Cha robh fios agam co-dhiù bu chòir dhomh dhol agus suidhe sìos no dé ach cha b'urrainn dhomh seasamh an siud mar gum biodh bodach agus iad air am bata a thoirt bhuaithe agus air fhàgail gun chothrom coiseachd.

Bha an rùm gu math mór agus faodaidh mi ràdh gu robh e dorcha oir cha chreid mi nach e dà sholus a bha ann agus cha robh iad sin fhéin ach mùgach gu leòr. Ciamar a b’urrainn do dhuine sam bith dannsa ann? Chan fhaiceadh iad cà robh iad a’ dol agus bha fios gum biodh a h-uile duine a’ bualadh na chéile. Co aig a bha brath ach chitheadh sinn dé thachradh.

An sin chunnaic mi nighean a bha air a’ chlas Bheurla agam anns an Oilthigh a’ tighinn a-steach agus chaidh sinn gu taobh thall na talla agus shuidh sinn. Cha robh mi a’ faireachdainn cho spaideil an uairsin—cha mhór nach robh a h-uile duine agus dreasaichean orra sìos gu an sàilean air neo pìos math seachad air a’ ghlùin agus bha mise ann an sud le “mini.” Abair gun robh sin fasanta gu leòr aig an tigh ach ’sann a bha mi an Glaschu agus gu cinnteach bha deifeir mór eadar an dà àite. Bha na fir iad fhéin (am beagan a chithinn anns an t-seòrsa solus a bh’ann) gu math neònach air an còmhdach—briogais “<eng>dungaree<gai>” no “<eng>chorduroy<gai>” a bh’air a chuid a bu mhotha aca agus léine bheag ghoirid phinc no buidhe—dathan a chitheadh tu air nigheanan.

Thòisich an ceòl an ceann greis agus b’e sin an ceòl eile! Bha e cianail cruaidh agus bha am fear a bha seinn a’ leumadaich agus a’ tionndadh mar gum biodh fear nach robh glic ach chaidh ìnnse dhomh gun ann a bha seo, mar gum bitheadh, a’ cur barrachd blas air a’ cheòl. 

Bha e a’ cur ioghnadh orm fad an latha gu dé an seòrsa dannsa a bhiodh sinn a’ dèanamh oir bha fios agam nach b’urrainn dhuinn ruighle no dad mar sin a dhèanamh agus bha uallach orm nach bithinn air chothrom a dhèanamh ach cha leiginn a leas eagal sam bith a bhi orm. Shuidh mise far an robh mi an uair a thòisich an ceòl agus mi an dòchas gum faighinn dannsa o chuideiginn. Ach ged a bhithinn ’nam shuidhe fhathast chan fhaighinn dannsa—tha an dòigh sin air a dhol amach á fasan agus tha na nigheanan uile ag éirigh agus a’ dannsa còmhladh air meadhon an ùrlair agus ma tha duine dha na fir ag iarraidh dannsa thig e a-nall agus bheir e putag dhut.

Dh’éirich mi fhéin a dhannsa cuide ri càch agus b’e sin an dannsa! Tha thu a’ seasamh an sin ag obair ri do làmhan agus ma thogras tu faodaidh tu do chasan a ghluasad an dràsda ’s an rithis. Dh’fhairich mi làmh air mo ghualainn agus thionndaidh mi agus rinn mi dannnsa

[TD 51]

cuide ri fear beag bàn a bha an sin. Chan urrainn dhut bruidhinn fhéin—tha an ceòl cho cruaidh agus cha chluinneadh tu do ghuth fhéin. An ceann dha no trì mhionaidean stad an ceòl agus dh’fhalbh e ach tha na nigheanan a’ fuireach far a bheil iad gus an tòisich an ceòl a rithis agus tha an aon rud a’ tachairt.

Chan eil móran sam bith agam fhéin mun obair seo—tha e mar gum biodh éiginn air na boireannaich iad fhéin a shealltainn dha na fir agus cha mhotha na sin a tha an aon seòrsa tlachd anns an seòrsa dannsa ud—tha e cho marbh. Cha mhotha na sin a tha e càirdeil—chan eil, man dubhairt mi roimhe, thu a’ faighinn cothrom bruidhinn. ’Sann a bhiodh sinn aig an taigh a’ faighinn a h-uile naidheachd eadar Loch nam Madadh agus Loch Baghasdal aig na dannsaichean!

Chrìochnaich an dannsa mu leth uair an déidh aon uair deug agus dh’fhalbh sinn uile suas a staidhir. Tha mi air a bhi aig grunnd dhannsaichean bho’n uair ud agus ’sann a tha iad a’ còrda rium glé mhath oir tha mi nas eòlaiche air mar a tha gnothaichean ag obrachadh, ach bidh mi glé thaingeil faighinn gu dannsa math Gaidhealach aig ám na Nollaig!

[TD 55]

AN T-ISEAN DEIRIDH LINN
le OIGHRIG NicCORCADAIL.

“Agus ciamar tha Màiri agus a’ chlann?” bhiodh na càirdean a’ foighneachd dha. “Bidh a’ chlann air fàs suas a nis: ’s cinnteach gum bheil an dithis as sine mach ás an sgoil: agus Alasdair bochd—nach robh uchd lag aigesan, an truaghan. Agus de’ mu’n té bheag mu dheireadh agad—Ceiteag, nach e? Ceit Bheag, mar a chanadh tu fhéin. An do dh’atharraich ise dad? ’S gann gun aithnich sinne milleadh iad . . . .”

’S gann gun aithnich sibh iad gun teagamh—tha iad air fàs cho mór. Agus bidh Alasdair ’na dhiunlach fhathast, dadadh sibhse—tha deagh chnàimh aige. Dh’aithnicheadh sibh Ceit Bheag, ged tha—cha tainig atharrachadh na gréine oirrse. ’S tha mi cinnteach gum bheil sibh ag òrdan gun tigeadh. Tha i dìreach mar a bha i riamh—cho ao-coltach ri càch—’s cho neònach dhi fhéin. Chan eil fhios agamsa . . .

Tha ’n còrr dh’an chloinn cho nàdurra, dìreach mar tha còir aig doinn a bhi. Ach tha ise cho strèins ’s cho fad-ás: tha rud innte nach bu chòir a bhi ann am pàisde. Bidh e cur dragh orm. Nuair a bha i na bu lugha, bhiodh i ’n dara cuid a’ greimeadh ’s a’ bìdeadh ’s a’ breabadh chàich, neo bhiodh i ’na crùban ann an oisein ’s gun dig aice: ’s i gad shìor leantainn le sùil, gus am fàsadh tu an-fhoiseil.

Agus na sùilean-dà éibhleag bheò ’na ceann cho dubh ’s cho domhainn ris an t-sloc. Ach nuair bhios tu faisg oirre, bheir thu ’n aire do sgreagagan buidhe ’s gorm annta, mar gum biodh broilleach lòin-duibh. Chan eil an còrr mais’ oirre. mar a bheil na sùilean fhéin. Dh’innse na fìrinn, tha i grànnda. Isein fithich—le corp beag, meala. piullach, Tha’n còrr cho bàn ’s cho glan sa’ chraiceann—ach ise—tha i cho salach ’s cho doighearra, le falt dubh stirreach. Pliutag bheag bhochd. Bidh truas mo chridh agam rithe, ge bith ciarson.

Thainig orm a dochann iomadach uair, agus ’sì choisinn e. Tha

[TD 56]

i cho doirbh. Agus ’s cinnteach gun tig orm sin a dheanamh fhathast. Ach tha e sìor fhàs doirbh. Chan eil uair a bheir mi làmh oirre nach toir i an t-sùil sin orm. “Seachainn mise. Na buail mi air rud a chunnaic thu riamh. Chan ann agams’ tha choire, ach agad fhèin . . .” Bidh sin a’ cur dragh orm.

Cha bhi i réidh ri aon phàisd eile as an àite. ’S bidh i mar sin a’ falbh leatha fhéin agus chan e rud math tha sin. Agus an àite bhi cluich a-muigh sa’ ghréin, ’sann a tha i dol dhan na cùiltean as duirche ás an t-sealladh air a h-uile duine. Feumaidh mise glas a chur air dorus na h-àmha. Bidh i staigh an sin a h-uile cothrom a gheibh i agus bidh i ann fad finn fuain an latha mar a toirear a-mach air chluais i. Staigh anns an leth-sholus fhuar shàmhach ud, a-measg fàileadh arbhair is bhuntàta is aoil. Còmhla ris na cait, gu math tric. Le’m dhà shàil a chunnaic mi i—ag atharrais orra—’s i dranndan ’s a fiaclan ris: cha mhór nach àithcheadh tu gun robh boinne dh’fhuil an duine innte.

Ach chan fhuirich na cait fhéin cuide rithe nuair a theid i gu sgiamhail. Chroch mi fhin “<eng>swing<gai>” dh’an chloinn air spartan na h-àmha. Bidh i ’na suidhe air an sin, a-null ’s a-nall, uaireanan air a socair, ’s i cronanaich. Ach an uair sin, streapaidh i suas air pocanan clòimhe anns an oisein agus leigidh i i fhéin air falbh mar gum biodh seabhac eile, agus, mar as àirde theid i, ’san as àirde ni i sgread. Dh’fhiach mi turas neo dha ri eagal a chur oirre: shad mi molagan chlachan suas air mullach na h-àmha—mullach iaruinn—agus abair thusa fuaim. Ach cha do rinn i ach lasgan sgreimheil mar gum biodh i ás a ciall, agus na bu chruaidhe buileach a sgiamh.

Bidh i cur dragh orm. Chan fhuiling a’ chuid as motha de chlainn sealladh fhaicinn air fuil: ach cha e sin dh’ ise e. Mharbh mi molt san àmha bho chionn colla-deug agus ’s gann gun gabhadh i cur chun na sitig nuair a bha sinn a’ cur na sgithinn ann. Agus an làmh mhaireach, fhuair mi i ’na suidhe os cionn mìs na fala—an fhuil air reothadh tiugh agus air fàs dorcha anns an dath. Bha dà làmh am bogadh chun nan uinlean anns a’ mhìs agus i taosnadh nan cnapan fuara sleamhainn eadar a meòirean, mar gum faiceadh tu pàisd’ eile le poll. 

Chuir sin eagal orm, agus mhùidh mi oirre. Ach cha robh ise ’ga mo thuigsinn—na bu mhò na bha mise ga tuigsinn fhéin. Chroch mi ceann a’ mhuilt air a’ bhalla gus sgreimh a chur oirre. Chan fhac thu beathach riamh cho oillteil ris—rud fiadhaich anns an t-sùil mhairbh, dh’aindeoin sgleò glas a’ bhàis.

Thainig mi oirre am feasgar sin fhéin agus i ’na seasamh a’ coimhead suas air a’ cheann ’s i bruidhinn ris. Cha deanainn a-mach dé bha i g’ radh: ach ’s fheudar gun robh beagan eagail aice roimhe,

[TD 57]

dh’aindeoin cùise, oir thog i làmh uair neo dhà gus a cur air a bhathais, ach dh’fhairtlich oirre. Dh’iathlaidh mi suas air a cùlaibh i aon uair agus a làmh togailte agus rinn mi gàireachdadh rithe. Chlisg i ’na craiceann, ach nuair a chunnaic i có bh’ann, thachd i’n eubh a bh’air leum ’na sgòrnan agus an ceann tiotan bha an t-sùil a cheart cho dàna ’s a bha i riamh. Agus gàire mall seòlta air a bilean.

Leig mi leatha. Ach ghabh mi’n t-aireachas. Tràth sa’ mhadainn an diugh, chuala mi sgread aic’ anns an àmha, agus chuir i gaoir ’nam fheòil. Dh’fhalbh mi ’nam chruaidh-leum chun an doruis agus ghlac mi ’nam achlais i, dìreach mus do thuit i aig mo chasan. An corp beag meanbh air chrith cho luath ri slait ’s an anail a’ sgriachail ’na h-uchd ’s i ga sìor dhinneadh fhéin a-steach rim’ chom. Bha i caoineadh mar nach fhaca mis’ i riamh a’ caoineadh, agus gréim bàis aic’ air m’amhaich: agus bha mi fhéin a’ caoineadh còmhla rithe, leis an gràdh a bh’agam oirre ’n uair sin.

“Chuir mi mo làmh air a’ cheann . . air . . a . . cheann: agus a dh’fhosgail e . . . bheul . . . agus bha rudan geala . . . geala . . . gluasad air an teanga.” Dh’fhàisg mi thugam i, ga crathadh air mo shocair, ’s mo ghuth a’ briseadh le gaol. “Tha chead eile agad,” arsa mise, “cha lasaich thu gun dean thu cron ort fhéin.” Agus air ball, dh’fhàs an corp beag socair ’na mo ghàirdeanan agus chruadhaich i air fabh bhuam. Agus bha’n dà shùil cho fuar s cho nimheil ged bha na deòir a’ deàrrsadh annta—ach cha robh gàire neo gàire air na bilean ’S iad a cheart cho teann, dùinte ri slige maoraich an grunnd linne.

[Sanasan]

[TD 61]

GINTINNEACHD

(1) Lusain is Ainmhidhean

le RAGHNALL MacLEOID (Oilthigh <eng>Newcastle upon Tyne<gai>) (eadar-th. le R. McT.)

MA sheallas sinn gu cùramach air sliochd seòrsa sam bith, chì sinn ás a’ bhad chan e a-mhàin gum buin e do’n aon seòrsa ri na pàrantan, ach gu bheil e coltach riutha. A thuilleadh air a sin, tha na pàrantan a’ cur ris an t-sliochd leth-ma-leth. ’Se am feallsanach ainmeil Sasunnach, William Bateson (1861-1921), a thug <eng>genetics<gai> mar ainm Beurla air rannsachadh dualchais.

Chuireadh grunn bheachdan air adhart gus mìneachadh a dheanamh air dualchas. Bha cuid de’n bheachd gu robh anns an ugh, mus deach a thorrachadh, creutair bìodach a dh’fhàsadh gu inbheachd nam biodh a’ choimhearsnachd freagarrach. Bha feadhainn eile a’ cumail a-mach gu robh an creutair bìodach seo anns a’ chealla-sìl. Chuireadh am beachd seo gu cùl na còmhla ann an 1828, oir bha ann a nis glainneachan a bha làidir gu leòr gus sealltainn do dhaoine nach robh creutairean bìodach is cruth orra an dara cuid anns an ugh no anns a’ chealla-sìl.

A rèir beachd eile a bh’aig móran dhaoine—beachd air an tugadh an t-ainm <eng>pangenesis<gai>—bha gràineagan beaga a’ fàs ann an àiteachan air leth air feadh na bodhaig, is iad a’ riochdachadh nam ball ás an tàinig iad. Bha na gràineagan sin a’ tighinn gu chéile anns na buill gintinn nuair a thigeadh an duine gu ìre a thaobh <eng>sex<gai>, agus bha iad a’ giùlain fiosrachadh an dualchais. Ann an cainnt eile, bha an fhàs-bheairt gu léir a’ com-pàirteachadh ann an gnìomh a’ ghintinn. Bha eadhon Charles Darwin (1809-1882)—am fear a chuir air adhart na beachdan ùra air mean-fhàs, e fhéin is Alfred R. Wallace (1823-1913) a’ creidsinn anns a’ bheachd seo, <eng>pangenesis<gai>, agus a’ cur ris a’ bheachd. Nan robh am beachd seo fìor, dh’fhàgadh duine a bha ás aonais ball sam bith de a chorp an dìth sin air a shliochd. Ach chan ann mar sin a tha.

’Se Jean Baptiste Lamarck (1744-1829), Frangach, a chuir air adhart am beachd gu bheil dòighean agus comharraidhean a tha a’ fàs ruinn a’ ruighinn ar sliochd tre’n dualchas. Bha esan a’ creidsinn gu bheil rùintcan an ainmhidh a rèir fheuman, agus gur h-iad na rùintean sin a tha a’ riaghladh an fheum airneo an neo-fheum a bha e a’ deanamh dhe na buill. Ri tìde, bha e ’n dùil gu robh a’

[TD 62]

bhodhaig ag atharrachadh ri linn seo, agus bha an t-atharrachadh seo a’ dol do’n dualchas. Fhuair na losgainn, a rèir a’ bheachd seo, spog-shnàmha le bhith a’ righeadh nan òrdagan nuair a bhiodh iad a’ snàmh! Bhathas a’ creidsinn anns a’ bheachd seo anns an USSR gus na chaill Khrushchev àite an sin. B’e ’n duine bu mhotha bha gabhail ris a’ bheachd sin Trofim D. Lysenko. ’Se dh’fhàg uairead de bhuaidh aig beachdan Lysenko air gintinneachd san USSR, gu robh gintinneachd na h-Eòrpa air a cur gu mi-fheum le daoine mar Adolf Hitler, gus am beachdan fhéin mu chinnidhean dhaoine a chur an ìre. Cha b’urrainn do chinnidheachd mar sin agus do fhìor cho-mhaoineas tighinn a rèir a chéile, agus mar sin chuireadh cùl, anns an USSR, ri gintinneachd an t-saoghail an Iar. Fhuair Lysenko cumhachd ri linn J. Stalin, agus b’e Lysenko bu choireach gun deach cur ás do mhóran sgoilearan gintinneachd anns an USSR leithid N. I. Vavilov (1887-1943), a bhàsaich anns a’ phrìosan—ma b’fhìor ’na fhear-brathaidh do na Breatannaich, ach leis an fhìrinn innse ’sann a chionns gun do chuir e an aghaidh beachdan Lysenko. Gu fortanach tha Lysenko fhéin air tuiteam ás an inbhe a bh’aige agus chan eil móran anns an USSR a’ dol leis na beachdan a bh’aige. Sheall Lysenko, ma b’fhìor, gun gabhadh cruithneachd tionndadh gu <eng>cornflowers<gai> agus craobhan <eng>pine<gai> gu craobhan <eng>fir<gai>, ach tha dearbhadh againn a nis nach eil seo fìor idir. Nan robh na beachdan aig Lamarck air a bhi ceart, b’fheudar gun rachadh milleadh, a bha air a dheanamh air ginealach an deidh ginealaich, dha’n dualchas. Chuir am feallsanach Gearmailteach August Weismann (1834-1914) an aghaidh beachd Lamarck. Gheàrr e na h-earbaill bharr luchainn dà ghinealach air fhichead an deidh a chéile, agus lorg e, aig ceann na h-aimsir sin, nach robh earbaill na luchainn dad na bu ghiorra.


Gintinneachd Mhendel

’Se am manach, J. Gregor Mendel (1822-1884), a fhuair lorg air fìor dòigh-oibreachaidh an dualchais. Bha seo anns a’ bhliadhna 1866, ann am Brunn, anns an dùthaich ris an can sin Teaco-Slovakia an diugh. ’Sann air peasair a’ ghàrraidh a rinn Mendel an rannsachadh aige. Anns a’ phlanndrais seo gheibh sinn flùraichean bho bheilan dà chuid poilean agus nighean a’ tighinn, agus mar as trice tha gach flùr ga phoileanachadh fhéin. Chan eil e duilich ball a’ phoilean (an stamain) a thoirt ás an fhlùr pheasair, agus na flùraichean sin a phoilcanachadh leis an làimh, a’ cleachdadh poilean bho phlanndrais eile. Bha seo a’ ciallachadh gum b’urrainn do Mhendel smachd a chumail air pàrantachd nan lusan a bha a’ tighinn gu bith air sàilleabh a’ chrosaidh a bha e a’ dèanamh: b’aithne dha co ás a thàinig na gamaitean (poilean agus nighean) a bha e a’ clenchdadh.

Rinn Mendel rannsachadh air mar a bha dualchas a buntainn ri

[TD 63]

grunnan beag de chomharraidhean dealachaidh. A thaobh pheasairean, mar eisimpleir, faodaidh iad a bhi àrd (mu dhà mheatair) no beag (mu 30 ciadameatair), ’s chan eil seòrsa eile dhiubh ach sin. Ach tha comharraidhean dealachaidh ann am mac an duine, leithid àirde, cuideam, no geurchuis, a tha de dh’iomadach seòrsa. Chan e dìreach daoine móra ’s daoine beaga a th’ann ach iomadh seòrsa eadar a bhi beag ’s a bhi mór. Tha iomadh seòrsa smachd air na comharraidhean sin, mar a chì sinn.

Mun do thòisich Mendel air na peasairean a chrosadh, bha fios is cinnt aige gu robh e a’ cleachdadh lusan a bha saor o mheasgadh. Nuair a chros e peasairean àrda ri peasairean àrda, cha d’fhuair e ach peasairean àrda, agus mar an ceudna leis na peasairean beaga.

Mar sin, mus do thòisich Mendel idir air na probhaidhean aige, bha e cinnteach ás na leanas:

(l) gu robh na h-àil pheasairean aige saor o mheasgadh;

(2) gu robh smachd aige air na pàrantan a bha e deanamh feum dhiubh anns na crosaidhean aige, ’se sin, b’aithne dha co ás a thainig na gamaitean;

(3) cha robh e a’ deanamh feum ach de ghrunnan beag de chomharraidhean dealachaidh.

Leis a’ ghliocas, cuideachd, cha do lean e dualchas barrachd air aon chomharrachadh dealachaidh, anns a’ chiad dol-a-mach. Bha luchd-rannsachaidh roimhe seo air feuchainn ri dualchas na fàs-bheairt gu h-iomlan a leantainn còmhladh, agus bu bheag an t-ioghnadh nach deacha leotha.

Rinn Mendel crosadh air lusan àrda agus lusan beaga is cha d’fhuair e ach lusan àrda anns a’ chiad ghinealach (F ), agus b’e seo a thachair ge be air bith có fear de na lusan a bha ’na phàrant (P) fireann no beireann. Chros e a-nis na lusan àrda sin (F1) ’nam measg fhéin, agus fhuair e an dà chuid lusan àrda is lusan beaga anns an darna ginealach (F2), .i.

Parantan			Ard X beag

A’ Chiad ghinealach (F1)	Ard gu léir

An dara ginealach (F2)	Ard agus beag

Ma chrosas tu na lusan beaga anns an dàrna ginealach ’nam measg fhéin chan fhaigh thu ach lusan beaga. Tha seo fìor cuideachd a thaobh cuid de na lusan àrda anns a’ ghinealach seo, ged nach eil e fìor umpa uile. Tha cuid de na lusan àrda seo bho bheil an dà chuid lusan àrda is lusan beaga a’ tighinn.

Thuig Mendel nach robh na comharraidhean sin, àirde agus bige, anns na gamaitean, ach gu robh factaran ann aig a robh smachd air

[TD 64]

na comhartaidhean sin. Dh’fheumadh e bhi nach robh ann an gamait ach an aon fhactar, agus a dhà anns an ugh a bha air a thorrachadh. Thug Mendel an aire cuideachd nach robh e gu diofar có aca dhé na lusan a bha àrd no beag: gur h-e an aon bhuil a bhiodh air co-dhiù. Bha seo a’ ciallachadh gu robh dà sheòrsa ugh ann, agus dà sheòrsa poilean. Ann an cainnt eile, bha na factaran aig Mendel a’ sgaradh bho chéile nuair a bha na gamaitean gan deanamh.

Cha b’e mhàin gun tug Mendel an aire dé seòrsa dreach a bh’air sliochd nan crosaidhean aige, ach chùnnt e cuideachd an àireamh de gach seòrsa a fhuair e anns an dàrna ginealach (F2). A-mach á 1,064 lus ann an F2, bha 787 dhiubh àrd agus 277 beag. Tha seo glé fhaisg air réisio 3:1 de dh’àrd ri beag, agus tha e a’ tighinn a réir sgaradh fhactaran aig ám deanamh nan gamait, mar a chì sinn fhathast.

’Sann air an stéidh seo, obair Mhendel, a dh’fhàs a’ ghintinneachd Mhendeleach. ’Se an t-ainm a th’againn an diugh air factaran Mhendel: gineachan. Is urrainn do ghine a tha dol a thoirt comharradh àraidh gu bith a bhi beò ann an caochladh staidean. Their sinn riutha sin ailealomorfan, no dìreach ailealan. Ann an gamait gheibh sinn anns a’ chumantas aon aileal de gach gine, ach tha dha dhiubh ann an ugh air a thorrachadh, no ann an cealla dhùbailte Mar eisimpleir, mas e A an aileal air son àirde agus a air son bige, gheibh sinn an uairsin ann an lusan bho’n tig sliochd àrd gu mheasgachadh, an deanamh gineach, no an gineteip, AA, agus ’se aa a bhios aig lusan beaga. Bheir lusan arda de’n t-seòrsa seo am bith gamaitean anns nach eil ach aon A, agus cha tig bho na lusan beaga ach gamaitean le aon a. Faodaidh sinn mar sin an crosadh aig Mendel a shamhlachadh a rèir deanamh gineach nan lusan ’s nan gamait—

[Dealbh]

Tha e nise soilleir gu faod dà sheòrsa gineteip a bhi aig lus àrd: AA no Aa. Ma tha dà aileal co-ionnan (AA) de ghine sam bith ann an lus, their sinn gu bheil an lus sin ionnan-chuingeach (<eng>homozygous<gai>) a thaobh na gine sin. Agus air an làimh eile, ma tha dà aileal eadar-dhealaichte de’n ghine ann (Aa), tha an lus eadar-chuingeach (<eng>heterozygous<gai>) a thaobh na gine sin. Their sinn mu’n aileal a tha deanamh feum nuair a tha e ann an staid eadar-chuingeach gu bheil e smachdail, agus ris an aileal nach eil a’ deanamh feum ach ann an staid ionnan-chuingeach gu bheil e teicheach. Tha

[TD 65]

e soilleir gu bheil A smachdail a thaobh a, oir tha lusan AA agus Aa an dà chuid àrd; chan eil aig lusan beaga ach an gineteip aa—cha bhi Aa aca uair sam bith.

Faodaidh sinn a nis crìoch a chur air crosadh Mhendel le dà F1 a chrosadh, le F1 fhéineadh mar a theirear:

[Dealbh]

Chì sinn mar a tha an réisio 3:1 de lusan àrda ri lusan beaga a’ tighinn gu bith aig ìre F2. Tha e soilleir cuideachd ciamar a tha cuid de na lusan àrda (AA) aig ìre F2 a’ fìor-bhrideadh, ’s nach tig bhuapa ach sliochd àrd nuair theid am féineadh, agus nach eil cuid eile de na lusan àrda (Aa) aig ìre F2 a’ fìor-bhrideadh, ’se sin ri ràdh, thig sliochd àrd agus sliochd beag bhuapa nuair a theid am féineadh.

Chan e mhàin gu bheil e inntinneach a bhi beachdachadh air a leithid seo de chrosadh, ach tha e a’ cunntadh anns a’ mhargaid cuideachd. Tha na h-adhaircean air bó ’nan comharradh dealachaidh a tha a’ tighinn bho’n dualchas dìreach mar a tha àirde agus bige ann am peasairean. Cha bhi adhaircean ann ach an uair a tha an fhàs-bheairt ionnan-chuingeach a thaobh an aileal shònraichte tha, fo ar n-aire (aa, can, air son adhaircean). Nuair nach bi adhaircean air a’ chrodh, tha iad fo bhuaidh staid smachdail (AA no Aa).

Thainig an crodh Aberdeen-Angus, ann an tomhas mhór, bho’n chrodh bheag dhorch a bha an Albainn, mar a tha fianuis againn, eadhon anns a’ bhliadhna 300 R.C. Bha cuid de’n chrodh sin air arobh adhaircean is cuid air nach robh. Ma cheannaichear tarbh maol a chum treud de chrodh maol Aberdeen-Angus a leasachadh, tha e cheart cho dòcha gun aithnichear air a shloinneadh a bheil e ionnan-chuingeach no eadar-chuingeach a thaobh maoile. Ma bha

[Sanas]

[TD 66]

athraichean an tairbh air fad maol, faodaidh dùil a bhi againn gu bheil e fhéin ionnan-chuingeach (AA) a thaobh an aileal shònraichte seo. Mura bheil fios againn air sloinneadh an tairbh, gabhaidh e lorg a bheil e eadar-chuingeach (Aa) no nach eil, le bhi ga chrosadh ri bó air a bheil adhaircean (aa), mar so:

[Dealbh]

Ma tha adhaircean air an t-sliochd tha an tarbh de’n ghnè Aa. Ma than a laoigh gu léir maol, feumaidh gu bheil an tarbh AA. Ma chrosar tarbh maol eadar-chuingeach (Aa) ri bó ionnan-chuingeach air a bheil adhaircean (aa), bidh adhaircean air 50% de na laoigh, agus mar sin cha bhi e duilich gineteip an tairbh a lorg anns a leithid seo de shuidheachadh.

Chan eil an còmhnaidh làn smachd aig an dàrna aileal air an fhear eile, mar a tha tachairt a thaobh nam peasairean àrda ’s beaga, agus nan crosaidhean de chrodh maol is crodh adhairceach. Uaireannan chan eil smachd ann idir. Anns an lus <eng>snapdragon<gai> tha na flùraichean geala ’s dearga fo smachd dà aileal eadar-dhealaichte de’n aon ghine:

[Dealbh]

Ach chì sinn gu bheil an eadar-chuing anns an F1 pinc. Ma chrosar an lus ri lus eile aig a bheil flùraichean pinc (Dd), mar so:

[Dealbh]

chì sinn gu bheil an réisio 3:1 a lorg Mendel, a nis, le dìth smachd

[TD 67]

air a dhol gu 1:2:1. Gheibh sinn dualchas de’n t-seòrsa seo ann an crodh Shorthorn cuideachd. Ma chrosar tarbh ruadh ri bó ruadh, pidh an sliochd dearg, ruadh no geal, anns an réisio (nam biodh gu leòr anns a’ bhuidhinn) 1:2:1, mar seo:

[Dealbh]

Cha b’e a-mhàin gun do rannsaich Mendel dualchas chomharraidhean air leth, ach rannsaich e cuideachd an dualchas aig dà chomharradh eadar-dhealaichte aig an aon ám. Mar eisimpleir, rinn e crosadh air peasairean a bha a’ fìor-bhrideadh a thaobh sìol a bha cruinn agus buidhe, ri peasairean a bha a’ fìor-bhrideadh a thaobh sìol a bha crìon agus uaine. Cho-dhùin e gu bheil factaran a’ dealachadh agus a’ tighinn gu chéile air thuaiream.

Bu chòir dhuinn cuimhneachadh, ged a tha gineachan leithid buidhe agus cruinn ann am peasairean a’ tighinn air leth bho’n dualchas, nach eil na gineachan gu léir a’ tighinn air slighe air leth. Tha buaidh aig grunn de ghineachan eadar-dhealaichte air cumadh a’ chìrein ann an cearcan, agus tha na gineachan sin a’ co-oibreachadh gu cumaidhean cìrein a dheanamh nach deanadh gin dhiubh leatha fhéin.


Co-cheangal

Tha gineachan air an giùlan air cromosoman, agus ’se an t-ionad a th’aig gine air a’ chromosom, lócus na gine sin. Tha cromosoman a’ dealachadh bho chéile air thuaiream aig ám meiósis, agus mar sin tha dà ghine air an aon chromosom buailteach air dealachadh còmhla, a chionns gu bheil iad an co-cheangal air a’ chromosom sin. Bidh co-cheangal anns an dualchas a tha gineachan de’n t-seòrsa sin a’ giùlan, agus cha bhi iad a’ dealachadh ’s a’ tighinn gu chéile air thuaiream mar a bhios gineachan a tha gan giùlan air cromosoman eadar-dhealaichte, mar a tha buidhe agus cruinn ann am peasairean, no dubh agus maol ann an crodh.

Aig ám <eng>prophase<gai> anns an roinn lùghdachaidh de mheiósis, tha cromosoman co-ghnétheach a’ dol ’nan càraidean. Anns gach càraid chromosoman, tha ceithir cromataidean, dhà do gach cromosom, agus, ged nach eil cinnt againn fhathast carson, bidh na cromataidean a’ briseadh nuair a tha na cromosoman a’ dol ’nan càraidean. Faodaidh na pìosan briste tighinn gu chéile gus an cromataid a bh’ann bho

[TD 68]

[Dealbh]
Cromosoman co-ghnètheach a’ dealachadh aig <eng>anaphase<gai> an roinn liùghdachaidh ann am meiósis:

(a) Chan eil iomlaid ann de stuth chromosoman, ’se sin ri ràdh, chan eil na gineachan air ath-thighinn gu chéile, agus mar sin cha do rinneadh fhathast buidheannan ùra co-cheangailte.

(b) tha iomlaid air a bhi ann de stuth chromosoman, agus tha dà chromataid ùr air tighinn am bith, ’se sin ri ràdh, tha na gineachan air tighinn gu chéile agus tha dà bhuidheann ùr co-cheangailte againn a nis.


thùs ath-chruthachadh, airneo faodaidh pìosan briste de dhà chromataid eadar-dhealaichte tighinn gu chéile, mar a tha air a shealltainn anns an dealbh. Tha mar sin iomlaid ga dhèanamh air stuth chromosoman anns a’ chiad phrophase de mheiósis, agus air sgàth gineachan a bhi ’nan laighe air na cromosoman, tha seo a’ ciallachadh gum bi measgachadh ás ùr de ghineachan ann aig anim seo (faic an dealbh), agus gun tig ás a seo co-cheanglaichean ùra de ghineachan. Tha àireamh nam buidheannan co-cheangailte seo de ghineachan, ann am fàs-bheairt sam bith, co-ionnan ri àireamh nan òrsachan cromosoman air-leth a tha anns an fhàs-bheart. Tha 46 de chromosoman aig mac-an-duine, ’se sin 23 seòrsachan air-leth agus tha mar sin 23 de bhuidheannan co-cheangailte aige. Ann an cainnt eile, tha àireamh nam buidheann sin co-ionnan ris an àireamh haploid de chromasoman ann am fàs-bheairt sam bith.

Tha dlùthachd a’ cho-cheangail eadar dà ghine air cromosom an urra ri mar a tha iad a’ laighe a rèir a chéile air a’ chromosom sin. Tha an co-cheangal eadar dà ghine ’nan laighe aig dà cheann de chromosom nas lugha na’n co-eheangal eadar dà ghine a tha laighe

[TD 69]

dlùth ri chèile. Tha seo a chionn gu bheil cromataid nas dualtaiche briseadh eadar dà ghine tha pìos bho chéile; mar as fhaide bho chéile tha dà ghine air a’ chromosom, ’sann as trice a thig gineachan eadar-dhealaichte gu chéile an déidh briseadh nan cromataid. Faodaidh sinn tricead na tighinn-gu-chéile seo (eadar gineachan co-cheangailte) a ghabhail mar fhianuis air ionad nan gineachan sin a rèir a chéile air na cromosoman.


Comharraidhean a tha fo smachd iomadh gine

Thug sinn an aire mar tha gu bheil comharraidhean ann, leithid àirde agus geurchuis ann am mac-an-duine, a tha fo smachd grunn de ghineachan, agus ’se seo as adhbhar gu bheil a leithid a dhiofar eadar daoine anns na seaghan seo. Tha iomadach comharradh a tha gu feum a thaobh marsantachd, mar eisimpleir ann an crodh, fo smachd grunn ghineachan, mar a tha tomhas an uachdair ann am bainne. Chan eil e cho furasda crodh a bhrideadh aig am bi tomhas mhór de dh’uachdar ’nam bainne, ’s a tha e crodh maol a bhrideadh.

Ach gabhaidh tomhas an uachdair àrdachadh le bhi a’ crosadh chruidh aig a bheil bainne de’n t-seòrsa seo ri chéile. An déidh grunn ghinealaichean thig àrdachadh mean air mhean air tomhas an uachdair. Tha bainne nas mèithe aig cuid de bhrideachan chruidh na tha aig feadhainn eile. Tha an crodh Jersey, Ayrshire agus Friesian iomraiteach mar chrodh-bainne. Nan robh e dhìth air duine tomhas an uachdair àrdachadh ann am brid eile, dh’fhaoidte an crosadh ri crodh Jersey, mar eisimpleir. Chithear seo bho’n chros a leanas, far a bheil e dhìth oirnn tomhas an uachdair àrdachadh ann am bainne crodh <eng>Red Dane<gai> (tha na figearan a’ ciallachadh ciadad an uachdair,

[Sanas]

[TD 70]

agus tha iad a’ gabhail a-steach àireamh mhór chruidh):

[Dealbh]

Ma chrosar a nis a’ bhó F1 ri tarbh <eng>Red Dane<gai> no ri tarbh Jersey, ’se seo a gheibh sinn:

[Dealbh]

Thig leasachadh de’n t-seòrsa seo, a thaobh nan comharraidhe tha fo smachd grunn de ghineachan, le bhi taghadh a’ bhrididh.

Tha sinn a-nis air déiligeadh ri cuid de phrìomh bhunaitean na gintinneachd, agus chì sinn anns an ath chaibidil mar a tha bunaitean sin agus feadhainn cile a’ buntainn ri mac-an-duine.

FACLAIR

aileal—<eng>allele<gai>
ailealomorf—<eng>allelomorph<gai>

beachd—<eng>theory<gai>
brid(eadh)—<eng>breed(ing)<gai>
buidheann co-cheangailte—<eng>linkage group<gai>

co-cheangal—<eng>linkage<gai>
cinnidheachd—<eng>racism<gai>
co-ghnètheach—<eng>homologous<gai>
comharradh—<eng>character, characteristic<gai>
crosadh—<eng>crossing<gai>

deanamh gineach—<eng>gene constitution<gai>
dualchas—<eng>inheritance<gai>

eadar-chuing—<eng>heterozygote<gai>
eadar-chuingeach—<eng>heterozygous<gai>

factar—<eng>factor<gai>
féineadh—<eng>selfing<gai>
fìor-bhrideadh—<eng>true-breeding<gai>

gamait—<eng>gamete, sex cell<gai>
gine (f)—<eng>gene<gai>
gineteip—<eng>genotype<gai>
gintinneachd—<eng>genetics<gai>
gràineag—<eng>granule<gai>

ionnan-chuingeach—<eng>homozygous<gai>

lócuc—<eng>locus<gai>

poileanaich—<eng>pollinate<gai>
probhadh—<eng>experiment<gai>

réisio—<eng>ratio<gai>

seòrsa—<eng>species<gai>
smachd—<eng>dominance<gai>
smachdail—<eng>dominant<gai>
stamain—<eng>stamen<gai>

teicheadh—<eng>recessive<gai>

[TD 85]

An Sgeilp Leabhraichean

LAN CLEIBH DE BHARDACHD

William Neill. <eng>Poems. Akros Publications<gai>, Preston, 1970

Chan ann tric a chì sinn leabhar bàrdachd o Bhàrd a’ Chomuinn—rud a tha glé mhìorbhaileach ma bheachdaicheas duine air. Mar sin, ’sann le gàirdeachas a thog mi an leabhar beag brèagha gorm seo. Tha ochd-deug dàin ann, is iad gu tur Albannach chun an smiorcaillich ann an cuspair, gnàthas-cainnt agus fradharc.

Tha na dàin glan, fearasd an leughadh agus an tuigse, agus iad sgrìobhte anns “an t-seana nòs” [Thòisich “an nòs ùr” dìreach mun ám a rugadh mi fhìn, is tha mo chiabhagan a’ tanachadh].

<eng>“Clans may go and clans may bide,
A villa up in Kelvinside
will earier the pride inflame
o Bonnie Sawnie Mucklewame.”
[LOWLAND LADDIE]<gai>

Chan eil sùil gheur a’ bhàird ’na tàmh, agus tha faobhar na feirge a’ deàrrsadh air cùl a’ ghàire. Tha gibht aige air dàn snasail, binn, a chur ri chéile, agus tha dealbhan eile anns an leabhar cho éibhinn-geur ri Alasdair a’ Mhionaich Mhóir.

<eng>“The Lallans and the Gaelic tongue
Ring out in Glasgow ghetto;
Ah, woe is me, when I was young
They sent me to Loretto.”
[CELTIC TWILIGHT]<gai>

Stuth math aotrom, a théid sìos mar uisge-beatha ùr, geur air an teanga is blàth anns a’ bhodhaig; agus maraon ri uisge-beatha ùr, tha e buailteach nach fhàg e ach dùmhlachadh cheò sa’ chlaigeann. Ach ’se nì eile a tha a’ milleadh an leabhar dhòmhsa, oir chan eil dad agam an aghaidh bàrdachd aotrom. A’ chiad rud, cho Albannach ’s a tha e; saoilidh mi gu bheil Alba ro mhór is ro bheag air son a làimhseachadh mar seo—mar chnap <eng>Geography<gai> no mar fhaing de dhaoine. An dàrna rud, gur h-e gnè de <eng>journalism<gai> a th’ann:


[TD 86]

bàrdachd mu Uilleam Ros, (a thriall á Oifis na Stàite do’n fhàsach a nis), is mu nithean a thuirt e, ’s mar sin. ’Se <eng>journalism<gai> a tha seo, agus ’se am mi-shealbh, mar is fheàrr a tha <eng>journalism<gai>, ’sann is diombuan a tha e. Cha chreid mi gu bheil seo fìor mu bhàrdachd.

<eng>“I hear that up in Lewis, the Tories have a man
Who speaks his native Gaelic to vaunt the Tory plan:
To perpetuate the Union, though Fingal’s race may die . . .
It makes this Caledonian feel we really do not try.”
[ST. ANDREW’S DAY, 1966]<gai>

Chan eil rannan de’n t-seòrs-sa a’ cunntadh tuilleadh, is Leódhas a nis fo chùram an aon Nàiseantach a th’ann. a dh’ aindeoin cho fileanta ’s a tha iad air an cur ri chéile.


<eng>The Spark of Joy. Rayne Mackinnon. Modern Scottish Poets 5 Caithness Books, Thurso. 6 / -. (30p)<gai>

’Se leabhar air leth bòidheach a tha seo, air a dheagh dheilbh, taitneach do shùil is làmh, agus ’s airidh an clò-bhualdair air a mholadh air sgàth seo

Tha e air innse dhuinn gun chuir Rayne MacKinnon a làmh ri iomadach seòrsa obair chun na h-ìre seo dha bheatha, eadar tuathanas is taigh-soluis is eile. Tha a bhuil ’na bhàrdachd ann na dealbhan math a tharraingeas e de chaochladh sheòrsachan dhaoine, agus anns na h-ìomhaighean a thaghas e mar chòmadach dha smuaintean.

Gu ìre mhór, ’se sgrìob troimh thaobh dhorch a bheatha a tha seo, agus ’se daoine a tha an taobh-a-muigh de’n bheatha cumanta as trice a thachras ris an leughadair—“<eng>outsiders<gai>,” luchd-gabhail an rothaid, luchd-gabhail “<eng>meths<gai>,” daoine air leth ann an iomadach dòigh. Tha dà shaoghal follaiseach anns an leabhar: an saoghal a-staigh (broinn <eng>wards<gai> is taighean-nam-bochd agus inntinn an duine); agus an saoghal a-muigh eadar an saoghal Nàdurra is saoghal mar a chithear ann an “<eng>A Song of Scrap: Requiem for the Great Industrial Age.”

“Into black, brackish pools
Where there’s no cooling drink
Your soul must sink
The horse that sired no foals
Must enter Troy
And yet your soul shall thrive
And keep alive
The spark of joy.” [THE SPARK]<gai>

Tha an t-sradag seo do’n t-saoghal a-staigh—sradag a dh’fhàg <eng>Wullie (“Epitaph for a Jake-drinker”)<gai> a’ seinn “<eng>My Blue Heaven<gai>” dìreach

[TD 87]

mas do chaochail e—mar a tha bòidhchead Nàdur (“<eng>Arkengarthdale<gai>”) a tha fhathast beò, a dh’ aindeoin saothair mhic-an-duine, do’n t-saoghal a-muigh.

A thaobh an dòigh-sgrìobhaidh, saoilidh mi gu bheil uaireanan car trom, briathrach—e.g. a’ sgrìobhadh mun TV.

<eng>“ . . . . the television’s hearth on stilts,
Flickering with cold grey fire,
Personalities by a stystem of thin lines . . . . .”
[THE SAILOR]<gai>

Ach, an déidh sin, ’nam bheachd-sa, ’s math as fhiach an leabhar a leughadh.


<eng>Roderick Watson. Parklands Poets No. 7. Akros Publications. 3s
Kenneth Wood. Parkland Poets No. 6. 3s.
The Horseman’s Word
A Sequence of Concrete Poems. Edwin Morgan
Parkland Poets No. 5. Akros Publications. 3s<gai>

Trì leabhraichean caola, geal, snog, a’ coimhead glé choltach ri chéile, ach glé eadardhealaichte nam bromn (mar a tha daoine geal).

’Se cóig dàin a th’ aig Ruairidh Watson—dàin fhada mu “<eng>Art<gai>”, is cuspairean móra eile. 

Tha e ag innse dhuinn ann an “<eng>Signature<gai>” mu dheidhinn “<eng>the first true thing<gai>”—mar a dh’ fhàg ar sinnsrean ‘làrach nan cóig’ air ballachan uaimh.

<eng>“. . . . No content can be ascribed
to such statement. It is inaccessible as a stone
an apotheosis of itself only which precludes
all other burden of expression. In so far
as it says anything it says . . . . . .”<gai>

Ciamar seo? Aon mheur? Saoilidh mise nach eil móran aig dàn de’n t-seòrsa ri radh e fhéin, no, — ge b’oil le na faclan móra. Tha bàrdachd eile ann, a dhùsgadh le sùil a thoirt air na dealbhann ann an “<eng>XVth century Livre das Saisons<gai>.” Tha am bàrd a’ slaodadh ás na dealbhan leasanan dhuinn, a’ deanamh ball-seimhig ann an caochladh dhòighean de na dealbhan. Seo muc ’s an fhuil ga leigeil ás:—

<eng>“. . . mouth and anus gaping
trotters pierced by nails
his eyes crossed and staring
at the executioner . . . .”<gai>

Tha dealbhan éibhinn eile ann.

The beachd ro mhath aig a’ bhàrd anns an dàin seo air a bheachdan fhéin, agus tha cus gaoth ’na dhàin dhòmhsa co-dhiùbh.

Tha dusan dàn aig Kenneth Wood, ’na leabhar agus gnè de chianalas a’ sruthadh trompa: ’s dòcha gur h-e na cuspairean foillaiseach

[TD 88]

a tha a’ taghadhas coireach—<eng>Jarlshof, Palace of Linlithgow, Castle of Dunottar<gai>, is mar sin, seann àiteachan dìomhair. Tha am bàrd a’ meòireachadh air a’ bheatha annsan lin againn fhìn le bhith cur solus air fracas o linntea a dh’fhalbh—caistealan briste fuar, beanntan, teampuill is sgeulachdan. Mar a tha e fhéin ag radh:

<eng>“These ashes shells and bones
Speak louder over centuries
Than all the texts in libraries: . .”<gai>
[JARLSHOF]

’Se dòigh rudeiginn sean-fhasanta a th’aige air sgrìobhadh, ach tha e a’ tighinn leis na dàin, agus tha tarraing ann am briatharan ceòmhor de’n t-seòrs-sa:

<eng>“Daphni, Daphni of the pine-trees
Of the eagles that soar and circle
Waiting on, like the older gods,
With patience, the mosaics
Are burning irridescent on your walls,
Intense as that has ever been
And lives still, here in Attica.”<gai>
[ATTICA]

’Se an cunnart gum faigh an ceòl làmh-an-uachdar air brìgh na

[Sanasan]

[TD 89]

facail, ’s gum bu cheart cho math facail binn sam bith a chleachdadh. Tha e a réir dé tha am bàrd a feuchainn ri dhèanamh.

Chan eil eagal air Edwin Morgan roimh ’n chunnart seo, oir chan ann bho’n taobh chumanta a tha e a’ tighinn gu sgrìobhadh bàrdachd:

<eng>“eetl
puri
kitl
katl
huff
widl . . .”
[EOHIPPUS]<gai>

’Se bàrdachd annasach a tha an <eng>concrete poetry<gai>, ach có aige tha fios nach i bhiodh aig Donnchadh Bàn nam biodh e againn an diugh? Tha tlachd is tlachd ann, agus ’s dòcha gu bheil cuid againn ro bhuailteach air leantainn gu dlùth ri seann dòighean sgrìobhaidh, chan ann air sgàth am maitheas, ach air sgàth an aois—chan eil lagh ann, a dh’aindeoin dé chluinneas no a leughas tu (an seo no ’n àite eile) ag radh nach fhaod thu tlachd fhaighinn á deifir sheòrsachan bàrdachd. Chord “<eng>Kelpie<gai>” rium fhìn math dha-rìreabh:

“och och
laich loch
loch leich
moch smeuch
sauch souch
rouch pech
teuch skreich
each oidhche
stech eneuch”

Dàn cho Gaidhealach ri tigh mo sheanar, cho brosnachail air dealbhan—òran an déidh “<eng>eightsome<gai>,” duan bhodaich air a’ mhaide-leasachaidh. A bheil e doirbh a thuigs’? Nach math nach fheum sinn a h-uile nì a thuigs’ mas còrd e rinn.

Dé mu dheidhinn seo, “<eng>Hortobágy<gai>”:

ló
ló
ló
ló
ló
ló
ló

agus mar sin air adhart, dà fhichead ’s a sia “ló” dubh òrdail air an duilleig air am fiaradh chun a’ laimh dheis. Chan eil gin anns an leabhar a’ dol chun an làimh chlì, agus chan eil fhios aig duine carson ach aig Morgan còir fhéin. Deanaibh càl brochan dheth, ach na deanaibh tàir air, gun fhios nach eil

[TD 90]

e math. Agus nach eil a cheart cho brìghmhor ri
“Air fal al al ó ho ró air fal al al é
Air fal al al ó ho ró air fal al al é
Fal ì fal o ho rór air fal al al é . . .”

no

“fil
óro
fil
óra
fil
óro
hug
éile”

Tha sinn air gàrachadh le fal, ó, hì, hù is a leithid. Esan a tha gun “fhal” . . .

’S ann ri fealla-dhà, ann an dòigh, a tha am bàrd-sa mar as tric, ach tha e neònach, nuair a chì thu am facal “<eng>horse<gai>,” can, seachd turais an déidh a chéile, saoilidh tu nach fhaca tu a rimah roimhe e. ’Se aon mhaitheas de bhàrdachd “<eng>concrete<gai>” gun ath-nuadhaich e ar n-aire mar seo.

Ma tha dealbh aig duine air “bàrdachd cheart” Cha chòrd “<eng>concrete poetry<gai>” ris, ach ma thig duine chun na dàin seo le inntinn fhosgailte mar a thàinig Morgan fhéin, nì e corra ghàire co-dhiùbh, agus
nach
math
sin
fhéin?

IAIN MOIR-
EACH


Na Lochlannaich, le Cairistiona NicLeòid, Mórag NicCoinnich agus Dolina NicFhearghuis: Na Dealbhan le Dòmhnall MacLeòid; Gairm, 1970. 6/-

Seo an t-ochdamh leabhar ann an Sreath na Sgoile a tha cuideachd “Ghairm” air fhoillseachadh o chionn ghoirid. Ach ma tha duine sam bith a’ smaointinn gu bheil e coltach ris na leabhraichean a chaidh roimhe ’s gun e fhathast air fhaicinn, cuireadh e a bheachdan an dàrna taobh a dh’aon ruith! ’Se leabhar air leth sònraichte th’ann, oir, ged a chuala iomadh sgoilear Gàidhlig naidheachd nan Lochlannach roimhe seo, saoilidh mi nach fhaca duine rimah an sturth air a chur mu choinneamh san dòigh sa bheil e air a dhèanamh an seo.

[TD 91]

Tha trì leasain deug san leabhar agus chan ann air ionnsaighean nan Lochlannach a tha iad uile idir, idir, ged a tha leasan air a’ ghabhaltas cuideachd. Tha a’ chiad leasan air na daoine ’s cia ás a thàinig iad, an dàrna leasan air am bàtaichean fada, an treasamh leasan air an armachd, ’s mar sin air adhart, a’ toirt dealbh air na Lochlannaich mar chinneadh beò, nàdurra, le cleachdaidhean is litreachas dhuibh fhéin, gus an leasan mu dheireadh, “Lochlann an diugh.” Tha dealbhan snasail ’s mapaichean dathte leis gach leasan far a bheil iad freagarrach, ach chan e seo idir iomlaineachd na teagaisg a tha a’ sònrachadh an leabhair. Tha luchd-teagaisg an àm a th’ann a’ creidsinn gum bu chòir do’n chloinn fhéin a bhith a’ sireadh fiosrachaidh, agus seo dìreach far a bheil an leabhar seo ùr ’na dhòigh—tha e a’ cur na cloinne a rannsachadh dhoibh fhéin an déidh gach leasain. Tha e air a chiallachadh gum bì leabhar-notaichean dha fhéin aig gach pàisde tha ga ùisneachadh agus seo agaibh ann de na h-iarrtasan an déidh an dàrna leasain, “Am Bàta Fada” fo’n chomhairle, “Dean seo a nis”: “Faigh a-mach mu’n déidhinn seo agus sgrìobh naidheachd bheag nad leabhar mu’n timcheall: <eng>Leif Ericsson, Kon-tiki expedition, Magnus<gai> Cas-rùisgt’. Sgrìobh a nis mu dheidhinn maraiche ainmeil eile a tha beò an diugh.” Gabh fainear nach ann mu ’n Ghàidhealtachd no mu shaoghal nan Lochlannach a-mhàin a tha an leabhar seo: ma nì sgoilear na tha ag ar iarraidh air, bidh fiosrachadh aige mu Mhàiri Nighean Alasdair Ruaidh ’s mu Alasdair Mór na Gréige. Gus cuideachadh a thoirt leis an rannsachadh, tha Sreath-leabhar feumail sa’ chùl. (Bu chòir do’n sgrìobhadh aig an Ollamh MacCalmain ’sa “Ghàidheal,” LIX, 9—LX, 1 a bhith air ainmeachadh an seo air sgàth an luchd-teagaisg. ’S cha bu mhisd’ iad dad an leabhran <eng>Pelican, “The Vikings<gai>,” le Johannes Brondsted, a bhith aca ri làimh).

Tha e follaiseach gur h-ann air son nan clasaichean as àirde anns na sgoiltean ìosal a tha an leabhar seo sa’ chiad dol-a-mach, agus air son luchd labhairt fileanta a bharrachd. Saoilidh mi, ged tha, gu feumadh na sgoilearan a bhi air leth fileanta aig an inbhe sin air uairean oir tha a’ Ghàidhlig gu math doirbh an siud ’s an seo. Nam bithinn-s’ a’ teagasg, bu toigh leam an leabhar ùisneachadh air son na ciad bhliadhna san sgoil àrd air sgàth na Gàidhlig ’s an fhiosrachaidh, ’s ma dh’fhaodte air son chlasaichean a b’àirde a réir có bhiodh annda. Ach bhiodh móran de na ceistean an sin fada ro leanabail, ged a bhiodh feadhainn ann a fhreagradh gu gasda! ’Se a’ choire as motha a chì mise san leabhar nach eil an rosg ’s na ceistean idir a’ tighinn air a chéile an iomadh àite, ’s nach eil na ceistean uile air an aon inbhe, no air an roinn a réir dé cho duilich, no cho furasda ’s a tha iad.

Rud glé annasach, chan eil an leabhar uile-gu-léir soilleir mu


[TD 92]

[Sanas]

[TD 93]

dheighinn Lochlann a’ ciallachadh Scandinavia agus Lochlann a’ ciallachadh Denmark. A réir a’ chiad mhap (t.d. 2) ’sann á Denmark a thigeadh na Lochlannaich nam biodh iad air an gabhail air ainm na dùthcha—’s chan eil e air ìnnse co-dhiù ’se daoine no beanntan a tha am breacadh a’ ciallachadh. Feumaidh gur h-e beanntan a th’ann, a dh’aindeoin nam mapaichean eile. Chan eil facal mìneachaidh mu’n dà Lochlann san leasan mu dheireadh nas mò. Chan eil aig an leughadair ach a chiall fhéin a thoirt ás a’ chùis, ma théid aige air.

’Se clàr-pàipeir làidir, snasail a th’anns “Na Lochlannaich,” air a dheagh chlò-bhualadh le cuideachd Eccles an Inbhirnis. Tha ar taing aig a’ bhuidheann dhìcheallach a dheasaich e, ’s aig “Gairm” a dh’fhoillsich e. Seo a’ chiad cheum. Dé mu dheighinn tuilleadh leabhraichean de’n aon seòrsa air caochladh chuspairean sna làithean a tha romhainn?

DOMHNALL EACHANN MEEK


Maighstirean is Ministearan. Le Iain C. Mac a’ Ghobhainn. Club Leabhar, 1970. 7/6

Fàilte chridheil an toiseach do chlò-bhualadair ùr Gaidhlig. Chuireadh air chois Club Leabhar ann an 1967, air son a bhith cur an clò leabhraichean ùra Gàidhlig agus leabhraichean Bheurla mun a’ Ghaidhealtachd nach eil a-nise ri’n ceannach. Seo a chiad leabhar Gàidhlig aca. Tha dùil ris a’ chòrr a dh’aithghearr.

’Sann mar “nobhal” a tha a’ leabhar seo air ainmeachadh ann an sanasan-reice a’ Chlub ach ’se th’ann ach cruinneachadh de sgeulachdan-goirid—tha cóig dhiubh ann. Gun teagamh tha a chiad te, ’4 Maighstirean is Ministearan, gu math nas fhaide na càch—tha 54 duilleag innte (a-mach á 92)—ach chan e “nobhal” a th’innte an deidh sin ach sgeulachd-ghoirid ’s i air at.

Tha an sgeulachd seo a’ toirt cunntas air latha ann am beatha maighstir-sgoile. Sgrìobh James Joyce nobhal fada mun aon chuspair ach tha esan a’ toirt a-steach feallsanachdan, caochladh dhòighean-sgrìobhaidh (feadhainn dhiubh glé annasach) agus a’ rannsachadh gu domhainn ann an co-fhaireachdainn an duine air a bheil e deanamh dealbh. ’Se th’aig Mac a’ Ghobhainn a seo, air a’ làimh eile, ach naidheachd lom, air a h-innse san dòigh-sgrìobhaidh lom ris a bheil sinn cleachdte bhuaithe: chan eil taisealachd gu leòr ann am Mr Trill no anns a’ sgrìobhadh air son 54 duilleag.

’Se seo an cunnart a tha ’n cois dòigh-sgrìobhaidh mar an té a bhios aig Mac a’ Ghobhainn. Nuair a tha a’ dol gu math leis, tha a Ghàidhlig—glan, saor o bhrèaghachadh is lìomhadh uachdarach—a’ leigeil leis an leughadair brìgh na sgeòil a ghabhail a-steach gun chnap-starra ’na rathad. Ach, tha loinn-sgrìobhaidh feumail nuair nach eil brìgh na sgeòil cho comasach air seasamh leatha fhéin.

[TD 94]

[Sanas]

[TD 95]

Tha Trill a’ seasamh air son an t-seann t-saoghail—son rian is lagh is féin-cheannsachadh. Chan eil e tuigsinn daoine tha beag onair, mì-chéillidh no a’ tuigsinn nan dòighean-tidsidh ùr no an saoghal ùbraideach a th’ann. Tha e caoidh gu bheil onair is smachd a-mach á fasan: ach ’se rud gu bheil iad a-mach á fasan a-measg nan leughadairean, anns an t-saoghal tha làthair, cuideachd. Mar sin, chan fhairicheadh móran againn dhuinn fhéin math ’s gum bitheadh an sgrìobhadh cianalas mar a th’air Trill air son cuing an dleasdanais; agus chan eil cus ùidh againn—sin an saoghal sa’ bheil sinn ann an rannsachadh Mhic a’ Ghobhainn air co-dhiù tha là an laghantais seachad agus co-dhiù an e droch rud tha sin agus air gnè cridhe is inntinn an duine laghanta.

Chan eil mi cinnteach, cuideachd, an e na Ròmanaich a tha cho tric aig an sgrìobhaiche seo an samhla as éifeachdaiche dhuinn an diugh air cruas inntinn. Bha Hitler (is Stalin cuideachd tha mi creids’) a creidsinn ann an féin-smachd. Chan eil anns na Ròmanaich dhan a’ mhór-chuid againn ach seann naidheachd a th’air a gath a chall.

Thainig aig Mac a’ Ghobhainn ann an sgeulachdan mar Granny anns a’ Chomair, troimh dhòigh-sgrìobhaidh sheang, eanchainneil, air dealbh shoilleir a dheanamh air cruadhas cridhe, air inntinn làidir: chan eil a’ dol leis cho math a seo. A seo tha, mar gum beadh, an neart-inntinn cumhang air a bheil e mach air a “thanachadh,” air a lagachadh le lìonmhoireachd nam facal, le reusantachd an dòigh-sgrìobhaidh.

Bha an naidheachd seo anns a’ leabhar Bheurla aige, <eng>Survival without Error<gai> (1970). A sin, tha i nas samhlachaile, nas fhaide on t-saoghal nàdurra: tha e ga chluiche fhéin ann an dòigh. Anns a’ Gàidhlig, tha Trill a’ bàsachadh aig a’ chruinneachadh-sgoile. Anns a’ Bheurla, tha e marbhadh sgoileir a bha ’na thoibheum dha fhéin s dha bhcachdan le bhi ceangal (ma ’s math mo chuimhne) snàthad puinnsein ri Cupa an Dux! Bheil a’ Ghàidhlig, s mar sin an Gaidheal fhéin, nas “reusanta” (anns an droch sheagh)?

Tha na sgeulachdan eile sa’ leabhar seo nas giorra gu math. Chan eil a’ tighinn aig Pickering air smachd an airm a ghiùlan. Tha rud seach an àbhaist anns a’ chùbaid a’ cur ioghnadh air cailleachan. Tha draibheir bus a’ luchd-turais a’ gabhail uime fhéin inbhe is cumhachd bàird—a’ cruthachadh saoghal ùr dhan luchd-éisdeachd. Tha an duine ag a bheil s am fear aig nach eil a’ coinneach “air an trèin” (naidheachd eile sa’ bheil an rannsachadh nas staoine fada na’n àbhaist).

Bha an dòigh anns an do sgrùd mi a chiad sgeulachd a seo na bu choltaiche ris an dòigh a chleachdadh tu ri aistidh (<eng>essay<gai>); agus, ann an dhòigh, dh’fhaodadh tu ràdh gun e a th’anns a’ leabhar seo air

[TD 96]

fad ach aistidh air cupsair àraidh—inbhe, cumhachd is ceannsachadh (an tidsear, am ministear, am bàrd, an t-arm, roinnean “<eng>class<gai>”). Ma ghabhas sinn a’ leabhar mar thional de bheachdan air cuspair chan e droch leabhar a th’ann idir. Ach, mar sgeulachdan-ghoirid, chan eil gin aca seo a tha faisge cho math ris na sgeulachdan as fheàrr aig Mac a’ Ghobhainn. Mar fhìor-litreachas, chan e leabhar ro mhath a tha seo idir. Tha tòrr de na sgeulachdan a’ togail ceann anns a’ chruinneachadh Bheurla, <eng>Survival without Error<gai>, agus tha amharas agam nach robh e ach a’ feuchainn a làimhe anns a’ Ghàidhlig—an dàrna cuid sin no nach eil anns a’ Ghàidhlig ach eadartheangachadh cabhagach air na sgeulachdan Beurla.

Tha a’ leabhar, ’na choltas, gu math snasail. Chan eil na clò-bhualadairean fhathast cho faiceallach ann an rudan beaga s a nì an cleachdad iad. A bharrachd air iad a bhith reic a’ leabhair mar “nobhal”, tha iad a’ cur an tiotal Pickering air an naidheachd mun an trèin agus Air an trèin air an naidheachd mu Phickering, agus tha ainm a’ leabhair fhéin air a litreachadh an aon dòigh air a’ chòmhdach agus an dòigh eile ’na bhroinn.

D. I. MacLEOID.
