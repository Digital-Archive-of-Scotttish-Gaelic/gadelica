[TD 308]

FACAL NA DHA BHO ALBA NUADH
leis a’ Mhnaoi Uasail Flòraidh Cheanadach

THAINIG muinntir m’athar á Mòrar. So a shloinneadh—Gilleasbuig Dhòmhnuill Eóghain ’ic Dhòmhnuill ’ic Iòsaig. ’Si Nic-a-Phearsain bu mhàthair dha.

Thainig muinntir mo mhàthar á Mùideirt—so a sloinneadh—Cairstìona Aonghais Alasdair (Mór) ’ic Alasdair. ’Si Anna Ailein ’ic Ruairi a màthair. Thainig is’ ann mun cuairt air 1800. Thàinig iad a-nall á Albainn gu ruig Alba Nuadh. A’ cheud suidheachadh bha aca ’n toiseach ’se Tìr Mór. An ath àite rinn iad dachaidhean, ’sann an Ceap Breatainn—Eilean mór th’ann an Ceap Breatainn, ’nam shùilean-sa, ach tha i beag air dealbhan.

Bha cóignear againn san teaghlach, Eóghan, Aonghas, Mairi Anna, Flòraidh (mi fhéin) agus Mòrag: chaochail mo dhà bhràithrean ann a Boston <eng>USA<gai>. Phòs Màiri is Mòrag ann a <eng>New York<gai>—tha Màiri air n-ais còmhla rinn an dràsd. Tha teaghlach aca uile. Rugadh sinn air baile—dà cheud acair do mheud—abhainn bhòidhich Margaree a’ ruith troimh mhachair far am bitheadh sinn deanadh feòir. Cnocan a sud ’s a so far am biodh crodh is caoraich a’ criomadh. Tha beachd agam air ceithir eich agus searrach a bhith seasamh anns an t-sabhal—còmhla ris a sin bha dà-fhichead caora le ’n cuid uain air feadh nan cnocan.

Bha bainne, gruth, uachdar agus ìm pailte. Bha cearcan agus coileach air an ceann, aig a h-uile tuathanach. Bhiodh sùil againn air dé chiad chearc air a bhiodh guir—rachadh nead a chur air dòigh tràth samhradh—bhithear a taghadh seòrsaichean do dh’uighean bho’n tigeadh iseanan a dh’fhàsadh mór tràth, dhòigh gun deanadh iad dìnneir mu mheadhoin an t-samhraidh. Bha chlann uabhasach trang ag obair còmh ri pàrantan. Bhiodh mo bhràithrean bho aois ochd bliadhna gus na dh’fhalbh iad a chosnadh, a’ cur ’s a’ buain bunàta, neap. currain agus càl: chuireadh iad acfhuinn air na h-eich, dh’obairicheadh iad air an fheur ’s air a’ ghràinne. Dh’obairicheadh iad casruisgte gus a robh iad cóig bliadhna deug. Bha na nigheanan trang sgùradh ùrlar le gainmheach agus ’se bhiodh glan geal—leigeil (bleoghan) crodh, biathadh laoigh, deanadh a’ mhuighe, piocag ’s a’ cìreadh na clòimhe agus ceud rud eile mu’n t-sabhal agus mu’n tigh. An diugh tha saoghal air atharrachadh— tha na nigheanan agus

[TD 309]

na gillean òg a’ dol do’n sgoil air “bus” tha tighinn ionns’ an doruis—bha sinne coiseachd trì mìle do’n sgoil—tha brògan is stocainean orra bho ’n àm a choisicheas iad. Bhitheadh sinn dol do’n sgoil casruisgte. Nuair a bha sinn a’ fàs suas mun a smaointich sinn air falbh air feadh an t-saoghail, ’se saoghal a bha laghach. Nuair a bhiodh an oidhche geamhraidh fhada car sàmhach chìthear solus lanntair a’ tighinn mun cuairt troimh rathad beag caol troimh’n t-sneachda nach robh cho àrd ris na cuithichean sneachda a bhiodh air a rathad mhór. Dh’fhuiricheadh sinn gu meadhoin oidhche a dh’éisdeadh ris an t-seanachas. An ath oidhche thigeadh feadhainn a ghabhadh òrain a thainig a-nall á Albainn an cois na daoine còir a dh’obair cho cruaidh a-measg na coille mhóir agus geamhradh gàbhaidh. Molaidh duine an diugh gu bheil dùthaich nan tuathanach math. Cha dean iad car mar eil rudan deiseil rompa.

Bha mios riamh agam air a’ Ghàidhlig. Bha bàigh agam ri Gaidheal gum b’é àite choinnichinn iad. Fhuair mi coibhneas agus eireachdas an uiridh nuair a rinn mi mo thuras go Albainn. Bha mi anns an Oban a-measg daoine chuir a-mach an cridhe gum thoirt mun cuairt do na beanntan. Chuir iad mu chóig cheud mhìle le càr a shealltainn na dùthcha nach leig mi air chall ’nam chridhe. Bidh cuimhne agam air coibhneas cloinn Fhionagain, Carmichael, MacNeil, chloinn Fàrlain. Bha mi ’m Barraidh, Uibhist-a-Deas, Mallaig—an ath bhliadhna tadhailidh mi orra rithist.

[Sanasan]

[TD 323]

MAC A’ GHREIDHEIR

BHA aig Mac-’ic-Ailein ann an Ormicleit, gréidheir a mhuinntir Shrathglais d’am b’ainm Ruairidh Mac-Alasdair; bha Ruairidh pòsda ach cha dug e bhean riamh do Uibhist.

Bha aon nighean aig Mac-’ic-Ailein agus an déidh do Ruairidh bhith sia no seachd do bhliadhnachan ann an Uibhist dh’fhàs an nighean trom agus cha robh fios aig duine co aige bha i trom.

Bha na h-uile duine anns a’ bheachd gum b’ann leis a’ ghréidheir a bha an leanabh gille nuair a rugadh e, ged nach robh an nighean ag ràdh gum b’ann.

Dh’fheuch Mac-’ic-Ailein air toirt air Ruairidh gabhail ris an leanabh ach cha do ghabh Ruairidh ris am bog no’n cruaidh.

An sin thilg Mac-’ic-Ailein Ruairidh ann am prìosan ann an seana chaisteal a bha air eilean Bheagram, eilean a tha an loch dlùth air Ormicleit.

Bha slabhruidh iaruinn mu chas Ruairidh a bha ceangailte ri ulag anns an ùrlar; agus bha fear le geòlaidh a’ toirt chuige biadh gach latha.

Oidhche àraidh deireadh an fhoghair bha am fear so fada gun tighinn le suipeir Ruairidh, dh’fheòraich Ruairidh dheth ciod e a bha ga chumail cho fada, dh’innis an duine do Ruairidh gu robh bàl mór ann an Ormicleit an oidhche sin. “An dug thu nì annasach sam bith chugam” arsa Ruairidh.

“An dà cha do smuainich mi air” ars an duine, “Ach socair ort cha bhi mi fada ga iarraidh.” Leis a sin dh’fhalbh e agus thill e ann an ùine gheàrr agus dà shearrag uisge-bheatha aige.

Thòisich iad air òl an uisge-bheatha ach cha d’ól Ruairidh ach glé bheag, bha e gabhail a shuipeir agus a leigeil leis an fhear eile an t-òl a dheanamh.

Dh’fhàs an oidhche anabarrach doirbh agus chaidh an duine eile a shealltainn air a’ gheòlaidh a bha an cunnart a bhith air a bristeadh air na clachan a bha an oir an loch, bha an duine cho mór air mhisg agus nach b’urrainn e a’ gheòladh a tharraing air tìr. Thill e agus dh’innis e do Ruairidh mar bhà.

“Matà?” arsa Ruairidh, “chan urrainn dhòmhsa dol ga tarraing còmhla riut agus mi ceangailte, ach fuasgail thusa mise agus tàirnidh sinn a’ gheòla.”

[TD 324]

“Chan urrainn mi an t-slabhruidh fhuasgladh bhàrr do choise,” ars an duine, “ach fuasglaidh mi i bho’n ulaig.” Sann mar sud a bhà agus tharraing iad a’ gheòla agus an t-slabhruidh air cas Ruairidh.

Nuair tharraing iad a’ gheòla phill iad do’n chaisteal, agus thòisich iad air òl a rithist, cha b’fhada gus an do thuit an duine air an ùrlar agus choidil e.

Gu grad thàr Ruairidh chun na geòladh agus chuir e mach i agus a’ leigeadh leatha falbh leis a’ ghaoith, chaidh e air tìr am Bràighe Bhòrnais. Gheàrr e an t-slabhraidh goirid eadar dà chloich agus thug sin comas coiseachd dha.

Air ball rinn e lom is dìreach air àite ann an Loch-Aoineart d’an ainm Na Hann airneo Na Hathunn far an robh Coimheadair no Beachdair (<eng>Scout<gai>) aig Mac-’ic-Ailein fear a bha e ann am beachd a thugadh dha sgoth leis an teicheadh e gu tìr mór.

Ràinig e ’n tigh agus chaidh e steach. Cha robh san tigh ach am beachdair agus a bhean, chuir iad fàilte chridheil air nam b’fhìor, a’ feòraich le chéile cia mar a bha e, “Tha mi beò co-dhiù” arsa Ruairidh “agus tha mi an dòchas gun toir thusa domh an sgoth agad chum agus gun teich mi ás a so taobh eigin.” “Gheibh thu sin gun teagamh” ars am beachdair, “agus éirich a bhean agus dean biadh do Ruairidh.”

Dh’éirich a bhean aige agus chuir i biadh air bòrd do Ruairidh ann an ceann eile an tighe, shuidh e aig a’ bhòrd, ach cha deach fear an tighe maille ris idir.

Cha robh Ruairidh ach air suidhe aig a’ bhòrd nuair a dh’fhairich e fear an tighe a’ dol a-mach, goirid ’na dhéidh sin chual e cheum a’ dol seachad ceann an tighe.

Cha d’fhan Ruairidh na b’fhaide, dh’éirich e bho’n bhòrd agus dh’fheòraich e do bhean an tighe càite an deachaidh a fear. “Chaidh e mach agus bithidh e air ais an ceart-uair.” Bha Ruairidh a’ gabhail fadail agus mu dheireadh dh’éirich e a-mach agus rinn e air a’ phort, fhuair e an sgoth agus toll air a dheanamh orra le cloich. Thuig e mar a bha cùisean, gur h-ann air falbh do Ormicleit a bha am beachdair a dh’innseadh do Mhac-ic-Ailein gun robh esan aige anns Na Hann agus gu grad thàrr e as déidh a’ bheachdair.

Bha an oidhche dorcha agus doirbh ach b’aithne dha an rathad, agus gun a dhol idir cho fada air aghaidh rinn e suas ris a’ choimheadair. “Càit am bheil thu dol,” arsa Ruairidh. “Chan eil mi dol fada,” ars an coimheadair. “Tha thu dol do Ormicleit,” arsa Ruairidh. “Ach chan fhaic thu Mac-ic-Ailein airson do naidheachd a thoirt dha.”

An sin rug Ruairidh air agus thug e dheth an còmhdach bràghadh a bha air agus cheangail se e agus thog e leis e agus thilg se e ann an abhainn a bha dlùth orra. Air ball thill e air ais agus rinn e air Loch-Aoineart ceudna, ràinig e an sgoth agus caibe aige a fhuair e

[TD 325]

aig tigh a bha air an rathad, bhuain e sgrath leis a’ chaibe agus leag e an sgrath air an toll a bh’air an sgothaidh agus chuir e clach throm air muin na sgrath. Chuir e mach an sgoth agus bhon a bha an oidhche a’ dol na b’fheàrr thog e ri cuan.

An déidh na thàinig e troimhe bha cho maith leis a bhith am mèin a’ chuain agus a bhith an cunnart a bhith air a ghlacadh le Mac-ic-Ailein an dara h-uair. An déidh gach allaban a bh’ann, chaidh e air tìr an àite eigin air Tìr-mór agus cha robh e fada gus an do ràinig e a thigh agus a bhean ann an Strathglas. Rinn a bhean mór-fhiughair ris, agus tha e glé choltach gun robh fios aice air a’ ghnothach a bha air a chur ás leth Ruairidh ach chum i a cas air, agus mar sin cha robh fios aig Ruairidh gun cuala a bhean nì sam bith.

Ach a thilleadh do Uibhist, bha bean a’ choimheadair anns a’ bheachd gun deachaidh an duin’ aice air aghaidh do Ormicleit, agus an ceann trì no ceithir do làithean, nuair nach do thill e dhachaidh, thug i a h-aghaidh air Ormicleit, agus nuair a ràinig i fhuair i a-mach nach fac iadsan sealladh air. Chuireadh dithis agus dithis cuideachd, bha an coimheadair agus an gréidheir air chall agus mar an ceudna an sgoth.

An ceann trì seachdainean fhuaradh corp a’ choimheadair anns an abhainn agus gun ann ach na cnàmhan dheth, mar sin theirear Abhainn na Cnàmh rithe gus an latha ’n diugh. Bha Ruairidh aig a thigh ann an Strathglas agus bha an gille ann an Ormicleit a’ fàs agus theireadh cuid “Mac a’ Ghréidheir ris,” agus cuid eile “Mac gun athair idir.” Bha so a’ cur dragh mór air agus nuair a dh’fhàs e suas chuir e roimhe gum faigheadh e a-mach có a b’athair dha.

Cho-éignich e cóignear do ghillean gu falbh maille ris, bheartaich iad birlinn agus rinn iad air tìr-mór. Rainig iad Strathglas agus chaidh iad a-stigh do thigh-osda a bh’anns an àite, fhuair an gille mach an sin càit an robh tigh Ruairidh, dh’fhàg e na gillean a bha leis anns an tigh-òsda agus chaidh e féin gu tigh Ruairidh. Ràinig e an tigh agus thainig a’ bhean do’n dorus; dh’fheòraich e dhi am b’e so tigh Ruairidh Mhic-Alasdair; thubhairt am boireannach gum b’e agus thug i stigh e.

“Chan eil Ruairidh a-stigh,” arsa a’ bhean. “Cuin a thig e,” ars an gille. “Chan eil mi cinnteach,” ars ise.

Is coltach gun do bhuail e ann an inntinn a’ bhoireannaich ciod air bhith gu dé an dòigh, có e, agus dh’iarr i air fuireach rè na h-oidhche, thubhairt e nach fanadh agus i a ràdh ri Ruairidh e dhol ga shealltainn do’n tigh-òsda air an latha màireach agus dh’fhalbh e. Thainig Ruairidh dhachaidh san anmoch agus dh’innis a bhean dha mar a bhà, gun robh an gill’ òg ag iarradh fhaicinn, agus gun robh e fuireach san tigh-òsda.

[TD 326]

“Agus gu dearbh,” ars a bhean, “mas e sud an gille a bha iad a’ cur ort ann an Uibhist is don’ an rud a rinn thu nach go ghabh thu ris. A leithid do ghille briagha.”

Sheall Ruairidh gu geur air a bhean oir cha do leig i oirre riamh anns an dòigh a bu lugha gun cual i nì mu dheighinn a’ ghnothaich a bh’ann. “Cha do ghabh mi ris co-dhiù,” arsa Ruairidh. “Ach an gille còir theid mise gun teagamh ga shealltainn am màireach.”

Thàinig an ath latha agus ràinig Ruairidh an tigh-òsda, dh’aithnich e an gille ann an làrach nam bonn agus mar an ceudna na bha maille ris air na daoine d’am buineadh iad gun nì innseadh dha.

Nuair a chuir iad fàilte air a chéile thug Ruairidh leis an gille do thigh féin ach dh’fhàg e càch anns an tigh-òsda. Nuair a ràinig iad tigh Ruairidh dh’innis an gille a ghnothach agus thubhairt e ri Ruairidh, “An e sibhse m’athair.”

“Matà cha mhì,” arsa Ruairidh, “Agus an innis sibh dhomh có as athair dhomh,” ars an gille. “Chan innis,” arsa Ruairidh, “ach nam bithinn ann an Ormicleit dh’innsinn dhuit có t’athair,” arsa Ruairidh, “oir nan innsinn-s’ ann an so có t’athair cha chreideadh tusa e agus cha chluinneadh càch e agus cha deanadh iad ach breugaire dhiot ann an Ormicleit.” “Agus am falbh sibh leam gu ruig Ormicleit,” ars an gille. “Falbhaidh air chùmhnantan,” arsa Ruairidh.

[Sanasan]

[TD 327]

“Ciod iad na cùmhnantan,” ars an gille. “Tha dìreach,” arsa Ruairidh “gum faic thu mise dhachaidh sàbhailte ann an Strathglas air ais.” “Nì mi sin mas beò mi,” ars an gille. Dh’fhan e an oidhche sin còmhladh ri Ruairidh agus a bhean. An ath latha rinn iad air a’ chladach, agus ás a sin air Uibhist, ràinig iad gu sàbhailte Loch Aoineart, agus rinn iad air Ormicleit.

An déidh gach nì a bh’ann fhuair Ruairidh fàilte chridheil ann an Ormicleit bho sheana Mhac-ic-Ailein agus gach duine a bh’ann. Ghabh iad fois na h-oidhche agus cha d’fhosgail aon aca a bheul mu’n ghnothach a bha gun teagamh a’ tighinn fainear do gach aon aca gus an do shuidh iad aig an diathad air an latha màireach.

Nuair a shuidh iad aig a’ bhòrd, Mac-ic-Ailein, a nighean, a mac, agus Ruairidh, dh’éirich an gille gun athair bho’n bhòrd, agus chaidh e mach do sheòmar eile. Air ball thill e stigh agus claidheamh ’na dhòrn.

Chaidh e gu guaillean a mhàthar agus dh’fheòraich e dhith “ An e an gréidheir m’athair-sa.” Fhreagair a mhàthair agus thubhairt i, “Chan e.” “Innis dhòmhsa matà có m’athair air neo cha bhi colann air ceann an so ach an gréidheir agus mise,” ars esan.

“Fois air do làimh”, arsa sheanathair, “is mise t’athair.” “Am bheil sud fior a mhàthair,” arsa an gille. “Tha” ars a mhàthair. “A nis,” ars an gréidheir, “tha mise saor agus a’ chasaid a bha air a dheanamh orm.” “Tha thu saor ged a bha thu air do dhìteadh agus tu neo-chiontach”, arsa màthair a’ ghille.

Chaidh an còrdadh a dheanamh agus dà latha ’na dhéidh sin thog oighre Mhic-ic-Ailein air le bhàta ’s le ghillean agus dh’fhàg e Ruairidh Mac-Alasdair an gréidheir sàbhailte aig a thigh féin ann an Strathglas.

(Air a thoirt á leabhran làmh-sgrìobhte a sgrìobh an Caiptean D. MacPhàrlain, nach maireann, á Airigh nan Gobhar, an Eilean Cholla. Tha a mhac, Niall, ’na mheit air a’ <eng>Phole Star<gai>, agus ’se thug na leabhraichean do dh’Fhionnlagh MacDhòmhnaill, a thug dhuinne iad. Chaidh an sgialachd so, agus feadhainn eile a bheir sinn am follais anns an ath àireamh, a sgrìobhadh mu na bliadhnachan 1936-1938.—Fir-deasachaidh).

[TD 328]

A’ CHEALLA—PRIOMH STEIDH NA BEATHA

(2) Le Raghnall MacLeòid (Oilthigh Missouri—St. Louis)

THA billeanan de cheallan nar bodhaigean, ’s gach aon dhiubh a’ toirt a bhith á aon ugh-chealla air a dheanamh torrach. Ged a tha na ceallan sin eadardhealaichte bho’n taobh muigh, a thaobh meudachd is cumadh, tha iad co-ionnan anns an dòigh so: thà, air neo bhà, niùclas aca uile, agus anns a’ chumantas tha an aon àireamh dhùbailte de chromosoman aca. Tha an niùclas air a roinn air a leithid de dhòigh is gu bheil an aon àireamh dhùbailte de chromosoman anns an niùclas ùr (am mac-niùclas) ’s a bha anns an tùs-niùclas: ’se miotósis a th’againn air an roinn so. Mar as trice, nuair a tha miotósis ann, tha roinn ga deanamh air a’ chòrr de’n chealla, air dhòigh ’s gu bheil dà mhac-chealla a tha an ìre mhath co-ionnan, a’ tighinn am bith. Fhuaireadh lorg air dé tha tachairt ann am miotósis, mu’n bhliadhna 1880, ri linn rannsachadh iomadach duine, gu h-àraidh E. G. Balbiani (1825-1899), E. Strasburger (1844-1912) agus W. Fleming (1843-1915).

Miotósis

Aig toiseach miotósis tha na cromosoman fada caola gan toinneamh ’s gan cùbadh gus a bheil iad ’nan slatan tiugha goirid. Aig an ìre so ’se <eng>prophase<gai> a chanas sinn ris, agus mar a tha so a’ dol air adhart tha na cromosoman a’ teannachadh, agus mu dheireadh chì sinn gu bheil gach cromosom air a roinn air fhad ’na dhà phìos de’n aon mheudachd. Canaidh sinn cromataid ris gach pìos, agus tha gach cromosom a nis ’na dhà chromataid chàirdeach. Mar a tha <eng>prophase<gai> a’ dol air adhart anns an niùclas, tha structair air

[TD 329]

chumadh fearsaid ga dheilbh, air a dheanamh de fhreumhagan beaga air taobh muigh meamran an niùclais. Their sinn an fhearsaid ris an structair so, agus their sinn pòla ris gach ceann dhi. Faisg air deireadh a’ <eng>phrophase<gai> tha an nìùclasag, a lìon beag is beag, a’ briseadh sìos, agus mu dheireadh tha meamran an niùclais a’ falbh ás a chéile, agus a’ fàgail nan cromosoman air an fhearsaid.

[Dealbhan]
<eng>Mitosis<gai>
Na ceithir ìreachan ann a miotósis—<eng>(a) prophase; (b) metaphase; (c) anaphase; (d) telophase<gai>. Tha niùclas eadar-ìreach ri fhaicinn gu h-ìosal air làimh chlì (a). Far a faicear pìosan soilleir anns an niùclas so, ’s iad sin na niùclasgan.

’Se so a nis toiseach <eng>metaphase<gai>, an dàrna pàirt de mhiotósis. Tha prìomh theannachadh aig gach cromataid, agus tha iad sin a’ greimeachadh air freumhagan na fearsaid air dhòigh ’s gum bi aon chromataid ás gach càraid air a cheangal ri freumhaig bho aon phòla, agus a chromataid chàirdeach air a cheangal ri freumhaig bho’n phòla eile. Tha na cromosoman a’ gluasad greiseag air an fhearsaid, agus mu dheireadh tha iad a’ laighe air dhòigh ’s gu bheil gach prìomh theannachadh mu letheach slighe eadar an dà phòla de’n fhearsaid.

[TD 330]

[Dealbhan]
<eng>Mitosis<gai>
Sealladh diagramach, air mar a tha a’ tachairt air feadh miotósis. Tha (a), (i) agus (j) ’nan niùclasan eadar-ìreach; (b)—<eng>prophase<gai> (tràth); (c) <eng>prophase<gai> (anmoch); (d) agus (e)—<eng>metaphase; (f) anaphase<gai> (tràth); (g) <eng>anaphase<gai> (anmoch); (h) deireadh <eng>telophase<gai>. An structair freumhagach a chithear bho (b) gu (g), ’se sin an fhearsaid. Chithear anns na dealbhan gu léir na meadhonagan, aig pòlaichean na fearsaid. (An dealbhachadh le taing do Mhgr. T. Spagnolia, Roinn a’ Bhith-eòlais, Oilthigh Missouri, <eng> St. Louis, U.S.A.<gai>)

Aon uair ’s gun tachair so, tha <eng>anaphase<gai> a’ tòiseachadh, agus gach cromataid a’ gluasad chun a’ phòla ris a bheil e air a cheangal le freumhaig. Mar sin, tha na cromataidean càirdeach a’ dealachadh, agus a’ deanamh dà bhuidheann de chromosoman, aon aig gach pòla. Tha gach cromosom a nis ’na structair air leth agus co-ionnan ri aon chromataid. Tha a nis an earrainn mu dheireadh de mhiotósis, ’se sin <eng>telophase<gai>, a’ tòiseachadh. Tha na cromosoman a’ tighinn ás an toinneamh agus tha iad a’ fàs fada, gus mu dheireadh an teid iad ás an t-sealladh. Tha meamran niùclasach ga dheanamh timcheall air

[TD 331]

gach buidheann, tha niùclasagan a’ tighinn gu chéile, agus tha a’ phrìomh chealla a nis air a roinn gu snasail ’na dà leth, agus meamram cealla a-null troimh meadhon.

Tha a’ chealla a nis air tighinn troimh mhiotósis, agus tha i ’na tàmh, ann an <eng>interphase<gai>, a rithist. Aig an ìre so, tha na cromosoman a’ dol ’nan structairean dùbailte a rithist, agus tha gach mac-chealla a’ fàs gus a ruig e an aon mheudachd ris a’ phrìomh chealla. Tha cuid de cheallan, ceallan <eng>bacteria <gai>mar eisimpleir, a tha gan roinn ann an dòigh eile, ach tha e a’ tighinn chun an aon rud: tha dà chealla ás ùr gan dèanamh a tha co-ionnan cha mhór anns gach dòigh ach a thaobh meudachd, ris a’ mhàthair-chealla.


Tricead Miotósis

Tha roinn nan cealla bodhaigeil a’ tachairt nas trice ann an cuid de cheallan ’s ann an cuid de fhàs-bheairtean. Tha <eng>bacteria <gai>ann, leithid <eng>Escherichia coli<gai>, a tha a’ gabhail còmhnaidh ann an caolan an duine, a tha ga roinn fhéin an ceann a h-uile fichead mionaid, ma tha gach nì mun cuairt freagarrach. Tha sin a’ ciallachadh gu faodadh 72 de ghinealaichean a thighinn gu bith an aon là: a’ tòiseachadh le aon chealla, bhiodh 272 (4 air a leantainn le dà <eng>zero<gai> air fhichead) cealla ann an ceann ceithir uairean fichead, agus chothromaicheadh iad 8 millean punnd. Mura biodh bacadh air roinn nan ceallan sin (air a chur orra, abair, le cion bidh) an ceann 48 uair-a-thìde bhiodh iad a cheithir mìle uiread na talmhainn. Ach faic an t-eadar-dhealachadh eadar fhàs-bheairtean:

Fàs-bheairt					Uine dùblachadh cudthrom

<eng>Escherichia coli (bacterium)<gai>		20 mionaid
Rabaid (coineanach) (aig àm breith)			6 là
Muc (aig àm breith)					6-7 là
Caora (aig àm breith)					10 là
Each (aig àm breith)					60 là
Duine (aig àm breith)					180 là

Chan eil e ’na iongnadh gum bi daoine a’ fàs tinn gu math aithghcarr an déidh tighinn fo bhuaidh cuid de <eng>bhacteria<gai>, oir bithidh àireamh mhór de <eng>bhacteria<gai> ann mus teid móran uairean-a-thìde seachad. Tha e fortanach nach eil móran <eng>bhacteria<gai> ann a tha gan roinn fhéin cho luath so, agus leis an uidheam-dìon a tha aig a’ bhodhaig, chan ann tric a tha comas idir aca a dhol an lìonmhorachd.

Coltach ris na fàs-bheairtean adhartach eile, chan eil an cinne-daonna a’ dùblachadh àireamh fhéin an ceann gach fichead mionaid. Gus o chionn ghoirid, dhùblaich an cinne-daonna e fhéin an ceann gach 75,000 bliadhna, no mar sin, ach an diugh tha so a’ tachairt ann an cóig bliadhna deug thar fhichead. Tha caochladh eadar dhùthchannan is nàiseanan: ’se na h-amannan dùblachaidh a tha

[TD 332]

[Sanas]


[TD 333]

aig sluaghan Brazil, Na Stàitean Aonaichte agus an t-Seapan 23, 44 agus 76 bliadhna. Tha mac-an-duine ’na fhàs-bheairt iomacheallach, agus chan eil aig <eng>bacteria<gai> ach aon chealla, ach ma chuireas sinn an coimeas dé cho tric ’s a tha cealla air a roinn ann am fàs-bheairt iomacheallach agus ann am <eng>bacteria<gai>, chì sinn gu bheil diofar mór eatorra. Is urrainn do na ceallan a tha mar lìnigeadh air caolan-mór an duine a roinn fhéin mu uair anns na ceithir uairean fichead, agus tha ceallan na h-adha ann an radan a tha ochd seachdain de dh’aois gan roinn uair anns gach 47-48 uair-a-thìde. Anns a’ mhór-chuid de <eng>bhacteria<gai>, tha roinn ann a h-uile 20-40 mionaid. Anns a’ chumantas, tha na ceallan torrach ann an lusan ’s ann an ainmhidhean gan roinn mu uair anns gach 10-30 uair-a-thìde; tha miotósis a’ toirt eadar 1 agus 3 uairean-a-thìde dhe’n a sin. Ach bheir gearradh no sgròbadh, far a bheil an craiceann air a bhriseadh, lathaichean, ’s chan e mionaidean no uairean-a-thìde, mus slànaich e.


Cinneasan Mì-ghnàthach

Mar as trice, ’sann gus ceallan ùra a dhèanamh an àite feadhainn a tha marbh, no a shlànachadh stuth-bodhaig, a tha na ceallan againn gan roinn. Ma tha pàirt de’n adha no de na dubhagan againn air a thoirt air falbh no air a mhilleadh, roinnidh na ceallan air dhòigh ’s gu fàs an dubhag 7c. cho mór ’s a bha i roimhe. Ach tha e soilleir gur h-ann le oibreachadh mionaideach a tha miotósis a’ tachairt agus a tha na cromosoman gan dùblachadh aig an <eng>interphase<gai>, agus gu bheil feum air fìor uidheam-smachd. Ma bhriseas an uidheam-smachd sin, stadaidh an gluasad miotósach, air neo fàsaidh e mall; air neo, agus ’se so as miosa, tòisichidh ceallan a’ roinn gun smachd orra. ’Se sin ri ràdh, fàsaidh cinneas de sheòrsa air choreigin.

Tricead nam Fluthan

Fàs-bheairt		Aireamh chreutairean		Aireamh nam Fluthan		Ciadad 											nam 
											fàs-bheairt											anns a 
											bheil
											fluth

Iasg			10,000				142				1.42
Each			40,000				2,000				5.00
Cù			60,000				3,000				5.00
Crodh			47,362				131				0.20

Tha stuthan-fluth gu tric a’ fàs glé luath, oir, ao-coltach ris a’ mhór-chuid de stuthan gnàthach an inbhich, tha na ceallan gu léir a’ roinn. Uaireannan gheibh ceallan air falbh bho’n phrìomh fhluth, agus sgaoilidh iad troimh’n bhodhaig gu léir, agus faodaidh gun tòisich fluthan dàrnach an àiteachan eile. ’Se so an t-aobhar gu feumar aillse a lorg mus teid e ro fhada. Glé thric gabhaidh cur ás

[TD 334]

do dh’aon fhluth. Ach tha e fada nas duilghe grunn de chinneasan dàrnach a lorg agus a bhuain ás.

Tha iomadh aobhar ann airson fàs nam fluthan, agus tha móran ann air nach eil fhios againn. Tha cinnt againn, co-dhiù, gu bheil seòrsachan aillse a’ tighinn bho réididheachd de iomadh seòrsa agu bho stuthan ceimiceach. Tha na gathan ultra-violait bho’n ghréin ag aobharachadh aillse craicinn, a tha nas cumanta a-measg dhaoine tha ag obair a-muigh na daoine tha ag obair a-stigh. Tha stuthan ceimiceach a bha gan cleachdadh—agus is dòcha a thà gan cleachdadh—gus biadh a chumail gun a dhol bho fheum, mar aobhar air cinneasan mì-ghnàthach de chaochladh seòrsa.

Faodaidh na h-uidheaman a tha a’ cumail smachd air roinn nan cealla briseadh sìos gu math tric, agus is dòcha gu bheil ceallan aillse a’ cinntinn unnainn uile o àm gu àm air feadh ar beatha. Is dòcha gu bheil a’ bhodhaig ag aithneachadh gu bheil na ceallan sin mì-ghnàthach, agus a’ cur ás dhaibh mar a tha i a’ cur ás do <eng>bhacteria<gai> a tha a’ tighinn a-steach, no do bhuill-bodhaig a tha air an ath-chur anns a’ bhodhaig. Nuair a tha ball-bodhaig ùr, leithid dubhaig, air a chur ann am bodhaig, tha a’ bhodhaig a’ mothachadh gur h-ann fuadain a tha i, nas lugha na gun tig i bho leth-aon a tha co-ionnan, no uaireannan bho dhuine a tha an dlùth chàirdeas. Mar sin, aon uair ’s gu bheil am ball-bodhaig air ath-chur, feumar uidheaman-diùltaidh na bodhaig a lùghdachadh le cungaidhean. Nuair a nithear so, feumar <eng>bacteria<gai> a chumail air falbh bho’n duine thinn, oir chan eil comas aige cur ás dhaibh, agus tha e mar sin buailteach do ghalair. Aig an aon àm, chan aithnich bodhaig anns an t-suidheachadh so gu bheil ceallan aillse mì-ghnàthach, agus chan eil e ’na iongnadh gu bheil daoine a fhuair ball-bodhaig ùr nas buailtiche do’n aillse. Bu chòir dhuinn toirt an aire gu bheil cha mhór a h-uile stuth a tha a’ toirt comas cinnidh do’n aillse a’ dalladh comas na bodhaig gu bhith a’ mothachadh do cheallan fuadain agus a’ cur ás dhaibh.

Mar as sine a tha an fhàs-bheairt ’sann as trice tha aillse a’ bualadh a-measg a’ chinne-daonna agus a-measg nan ainmhidhean.

Sgaoileadh ciadadach <eng>Melanoma<gai> (aillse craicinn mar as trice) a rèir aoise (1923-1943, An t-Suain)

Aois		Ciadad
0-14		3.2
15-24		2.9
25-39		13.5
40-59		37.3
60+		43.1

(Aireamh an luchd thinn—341)

A rèir coltais. tha na h-uidheaman a tha a’ cumail smachd air roinnn nan cealla a’ briseadh sìos nas trice mar as sine tha duine a’ fàs,

[TD 335]

agus mar sin tha barrachd de cheallan fluthach gan dèanamh. Aig an aon àm, is dòcha gu bheil lùghdachadh ann an comas ar bodhaigean gu bhith a’ mothachadh do na ceallan sin agus a’ cur ás dhaibh.


Gintinn

[Dealbh]
Na cromosan dùbailte mar gheibhear iad gu gnàthach ann am fireannach. Tha 46 cromosoman an so.

Chunnaic sinn gu bheil aig a’ mhór-chuid de na ceallan nar bodhaig an àireamh dhùbailte de chromosoman, ’se sin 46 ann am bodhaig mhic-an-duine, le dhà dhe gach seòrsa cromosom. ’Sann bho aon ugh-chealla thorrach a tha sinn a’ fàs, agus thàinig an t-ugh sin gu bhith torrach nuair a thàinig a’ chealla-sìl, bho’n athair, agus an ugh-chealla, bho’n mhàthair, gu chéile. Nam b’ann dùbailte (a thaobh chromosoman) a bha an sìol agus na h-ugh-cheallan, tha e soilleir gum biodh na cromosoman ann an ceallan mhic-an-duine a’ dùblachadh anns gach linn. Bhiodh ceallan aig na pàrantan anns a robh 46 cromosom, ach 92 aig a’ chloinn, 184 aig na h-oghaichean ’s mar sin air adhart. Chan eil so a’ tachairt, agus mar as trice tha 46 cromosom againn anns a’ mhór-chuid de cheallan ar bodhaig. Tha e soilleir gu bheil roinn niùclasach eile ann a tha a’ lùghdachadh àireamh nan cromosom gu leth na bha ann an ceallan na bodhaig

[TD 336]

nuair a dh’fhàs an sìol agus na h-uighean gu inbhe. Tha so a’ ciallachadh gum biodh sìol agus uighean aig mac-an-duine anns a robh 23 cromosom, ’s gun ach aon ann de gach seòrsa. ’Se meiósis a their sinn ris an roinn so, agus tha i ri faotainn air feadh saoghal nan lusan ’s nan ainmhidh, ged nach eil i ann am <eng>bacteria<gai> no ann am beagan fhàs-bheairtean eile.


Meiósis

Tha meiósis a’ gabhail a-steach roinn lùghdachaidh air a leantainn le roinn a dh’fhaodas sinn a ràdh a tha miotósach. Tha an roinn lùghdachaidh, coltach ri miotósis, air a cur ann an ceithir earrainnean (gus dealbh a dheanamh dhith): <eng>prophase, metaphase, anaphase<gai> agus <eng>telophase<gai>. Ach tha <eng>prophase<gai> aice a tha nas fhaide, agus a tha móran nas mionaidiche. Anns a’ <eng>phrophase<gai> tha gach aon de na cromosoman a’ deanamh càraid le a leth-aon. Ma chuimhnichear gu bheil dhà de gach cromosom ann an cealla dhùbailte, tha so a’ ciallachadh, mar eisimpleir, gum bi deich càraidean fichead de chromosoman ann an gobhar, oir ’se an àireamh dhùbailte aigesan 60. Chionn ’s gu bheil dà chromataid anns gach cromosom, bithidh ceithir anns gach càraid.

Tha an roinn lùghdachaidh a nis car coltach ri miotósis gus a ruig na cromosoman an <eng>t-anaphase<gai>. Tha gach cromosom a nis a’ sgaradh ri a leth-aon, taca ri <eng>anaphase<gai> a’ mhiotósis, far a bheil na cromataidean a’ sgaradh. Mar so tha dà chealla gan dèanamh ’s gun anns gach tè dhiubh ach leth àireamh nan cromosom a tha ann an ceallan dùbailte. Their sinn gu bheil àireamh <eng>haploid<gai> (shingilte) de chromosoman aca, agus cuimhnichear gu bheil aig an ìre so dà chromataid aig gach cromosom.

Tha roinn mhiotósach ga dèanamh a nis air gach niùlclas is na cromataidean càirdeach a’ sgaradh bho chéile aig an <eng>anaphase<gai>, agus mu dheireadh tha againn dà niùclas, gach aon leis an àireamh <eng>haploid<gai> de chromosoman, agus gun ach aon chromataid a nis aig gach cromosom. A chionns gu robh dà chealla againn an deidh do’n roinn lùghdachaidh tachairt an toiseach, tha e soilleir gu bheil againn a nis ceithir ceallan dùbailte, an déidh do’n roinn mhiotósach tachairt: thàinig so uile ás a’ phrìomh chealla dhùbailte. Tha gach aon de na ceithir ceallan sin a nis a’ fàs gus am bi i ’na cealla-sìl air a neo ’na h-ugh-chealla. Nuair a theid cealla-sìl <eng>haploid<gai> agus ugh-chealla <eng>haploid<gai> ’na chéile, bithidh an àireamh dhùbailte againn de chromosoman a rithist.

[TD 337]

[Dealbhan]
Meiosis
Sealladh diagramach air meiósis. (a), (g) agus (k) = eadar-ìre; (b) agus (c) = ìreachan anns a’ chiad <eng>prophase<gai>; (d) = a’ chiad <eng>metaphase<gai>; (e) = a’ chiad <eng>anaphase<gai>; (f) = a’ chiad <eng>telophase<gai>; (h) = an dàrna <eng>prophase<gai>; (i) = an dàrna <eng>metaphase<gai>; (j) = an dàrna <eng>anaphase<gai>. Thoir an aire gu faigh sinn ceithir ceallan <eng>haploid<gai> (k) bho’n chealla dhùbailte a bh’ann air tùs (a). (Le taing do Mhgr. T. Spagnolia).

[TD 338]

Tha aon atharrachadh ann d’am bu chòir dhuinn aire a thoirt, ann am meiósis, nuair a tha ugh-cheallan gan dèanamh, ann am móran ainmhidhean, is mac-an-duine ’nam measg. Tha trì ás na ceithir ugh-cheallan air an tug sinn iomradh, gann de phrotoplasma. Tha so a chionns gu bheil am biadh, ach beag, ann an aon de na h-uighean agus tha dòchas mairsinn fada nas motha aige sin aon uair ’s gum fàs e torrach. Is dòcha gu bheil sin cho math, do mhac-an-duine co-dhiù, oir bhiodh e eagalach trom air boireannach ceathrar chloinne a bhith aice còmhla. Nuair a tha ceathrar chloinne co-ionnan aig mac-an-duine, tha iad a’ tighinn ás an aon ugh thorrach, agus na ceithir mac-cheallan a thig bhuaithe a’ fàs air leth. Ceathrar nach eil co-ionnan, tha iad a’ tighinn á uighean eadar-dhealaichte. Cha tig iad uair sam bith bho cheithir uighean a thig bho meiósis (ann am mac-an-duine).


Buaidh Meiósis

Chunnaic sinn gu bheil meiósis a’ toirt gu bith ceallan-sìl, no poilean ann an lusan, agus ugh-cheallan. Tha sgaradh nan cromosom aig <eng>anaphase<gai> a’ mheiósis, agus sgaradh nan cromataid càirdeach ann am miotósis, a’ tachairt air thuaiream, agus mar sin cha bhiodh dùil gum biodh dà chealla-sìl no dà ugh-chealla co-ionnan. Ma tha àireamh dhùbailte de 14, no seachd càraidean chromosoman, aig an fhàs-bheairt (mar a tha peasair gàrraidh), tha 128 dòigh ann air co-cheangal a dhèanamh, agus mar sin faodar 128 seòrsa sìl agus uighe fhaighinn. Mar a tha an àireamh-dhùbailte a’ fàs nas motha, tha na seòrsachan co-cheangail a’ fàs gu mór mór. Faodaidh mac-an-duine, le 46 cromosom, no trì càraidean air fhichead, 8,388,608 (223) seòrsa sìl agus uighe a dhèanamh. Bhon is ann air thuaiream a tha uighean gan deanamh torrach, anns a’ mhór-chuid de fhàs-bheairtean, ’sann fìor ainneamh a thachras cealla-sìl air ugh-chealla de’n aon seòrsa.

Tha na figearan so shuas air an stéidh gu bheil an dà chromataid chàirdeach de chromosom àraidh co-ionnan an déidh dhaibh dol troimh’n <eng>phrophase<gai> anns an roinn lùghdachaidh. Tha iad co-ionnan roimhn a so, ach anns a’ <eng>phrophase<gai> tha iad a’ briseadh, agus gu tric tha an ceann briste de aon chromataid air a thàthadh ri ceann cromataid bho’n chromosom eile anns a’ chàraid. Chan ann aig an aon àite a tha cromataid a’ briseadh anns gach cealla. Chì sinn mar sin gu bheil malairt ga dhèanamh de phìosan cromataid, aig àm a’ <eng>phrophase<gai>, agus meudaichidh so gu mór àireamh nan seòrsachan sìl agus uighean a nithear. Gu dearbh, tha uiread sheòrsachan ri ’m faotainn ’s gum faod sinn bhith cinnteach, anns a’ mhór-chuid de fhàs-bheairtean, nach bi dà shìol no dà ugh co-ionnan.

[TD 339]

Mean-fhàs

Tha aobhar air an lìonmhorachd so de cheallan sìl agus uighe eadar-dhealaichte. ’Sann ás a sin a tha atharrachadh (bith-eòlasach) anns an t-sluagh ag éirigh. Faodaidh bràithrean is peathraichean, is oghaichean, a bhith coltach ri chéile, ach, nas lugha na gur h-ann do chàraid cho-ionnan a bhuineas iad (a tha a’ tighinn ás an aon ugh torrach), chan eil iad co-ionnan. Agus tha càraidean ann nach eil co-ionnan: ’sann bho uighean eadar-dhealaichte a tha iad sin a’ tighinn.

Tha ar coimhearsnachd ag atharrachadh fad na tìde, ged is ann mean air mhean, tre chuairt nam mìle bliadhna. Tha na h-atharraichidhean sin a’ beantainn ris an t-sluagh air a leithid a dhòigh ’s gu bheil iad a’ cur ás do’n fheadhainn nach fàs suas riutha. Tha daoine a’ fàs suas ris a’ choimhearsnachd ùr a chionn ’s gu bheil iad air an “taghadh” mar an fheadhainn as comasaiche air mairsinn. Mura biodh atharrachadh anns an t-sluagh, ma tha, rachadh e bàs beag air bheag.

Tha e soilleir gu bheil meiósis a’ deanamh atharrachadh ann an sluaghan fhàs-bheairtean. Ag obair air an atharrachadh so, tha taghadh nàdurra ga deanamh air feadh nam mìltean, no nam milleanan bliadhna, air dhòigh ’s gur h-e an fheadhainn as fheàrr a tha air fàs suas ris a’ choimhearsnachd ùr as motha dh’fhàgas de shliochd. ’Se sin ri ràdh, tha an feadhainn as comasaiche a’ mairsinn, agus mar a tha na ginealaichean a’ dol air adhart tha iad ag atharrchadh nas motha ’s nas motha bho’n phrìomh shluagh. Tha mean-fhàs a’ tighinn orra. Mura bheil atharrachadh ann an sluagh, chan fhàs iad suas ri coimhearsnachd a tha ag atharrachadh, agus cha bhi mean-fhàs ann. Theid sluagh anns an staid sin bàs.

Tha mar sin dà thoradh air meiósis:

(1) sìol a dheanamh, no poilean, agus ugh-cheallan; ’sann <eng>haploid<gai> a tha iad uile.
(2) atharrachadh a thoirt gu buil ann an sluagh; ’sann ás a so a tha mean-fhàs a’ tighinn.

Tha àireamh nan ceallan a tha air an dèanamh le fàs-bheairtean eadar-dhealaichte diofaraichte gu mór a rèir ’s dé ’n t-àite anns a bheil an torrachd a’ tòiseachadh. ’Se àireamh bheag de ugh-cheallan a tha air an dèanamh aig àm sam bith le crodh, coin no cait, a chionn ’s gur h-ann ’nam broinn a tha an torrachd a’ tòiseachadh. Ach tha iasg a’ breith nan uighean anns an uisge, far a bheil iad air an deanamh torrach. ’Se sin as coireach gu bheil cuid de dh’iasg a’ breith milleanan de dh’uighean aig an aon àm, oir anns an fhairge tha so a’ toirt barrachd cothrom dhaibh a bhith air an deanamh torrach.


[TD 340]

[Sanas]

[TD 341]

Iasg			Aireamh uighean aig gach àm sìolachaidh

Sgadan			20,000 — 40,000
Trosg			3 millean — 9 millean
Lèabag-leathann	c. 2,182,000
Adag			169,000 — c. 1,839,000
Rionnach		41,000—546,000
Bradan			7,000
Breac			200—6,000

Thoir an aire gu bheil nas lugha de dh’uighean aig a’ bhradan ’s aig a’ bhreac, a tha a’ breith nan uighean ann an aibhnichean, na aig iasg na fairge. Tha so a chionn ’s gu bheil sìolachadh agus torrachadh a’ tachairt mu’n aon àm a-measg iasg nan aibhnichean is nan lochan, agus sin ann an ionad nach eil ro fharsaing. Tha e mar sin nas dòcha gum fàs na h-uighean torrach, agus cha leigear a leas uiread dhiubh a bhreith. ’Se comharradh neo-adhartachd a th’ann móran uighean a bhreith, oir tha ana-caitheamh ’na chois.


Vìorasan

Tha còmhlan fhàs-bheairtean ann a tha letheach-slighe eadar saoghal nan nithean beòtha agus saoghal nan nithean marbha. Is iad sin na vìorasan. Chan eil anns a’ mhór-chuid dhiubh ach meadhon de shearbhaig niùclasaich agus còta de phrótain timcheall air. Tha iad anabarrach beag, eadar 0.000017 mìlemeatair (0.0000007 òirleach) an leud anns an fheadhainn as lugha agus 0.00035 mìlemeatair (0.000014 òirleach) anns an fheadhainn as motha. Tha na fàs-bheairtean sin cho beag ’s gu feumte 2,500 vìoras <eng>polio<gai> mus ruigeadh sinn an leud a tha ann an rinn prìne.

Ach tha buaidh glé làidir aig na vìorasan, a thaobh eaconomaidh, a chionn ’s gu bheil galairean ainmhidhean agus lusan a’ tighinn bhuapa. Ann am mac-an-duine, ’s iad tha ag aobharachadh galairean mar a tha a’ bhreac, a’ mheanbhchogach, a’ ghriùrach, an cnatan-mór, an cnatan cumanta, an tinneas-plocach, a’ ghriùrach Gheamairlteach agus <eng>polio<gai>. Ann an ainmhidhean tha iad ag aobharachadh <eng>rabies<gai>, galair chas-is-bheul an crodh, an caoraich, am mucan is an goibhre, agus galar chat is chon. Ann an lusan ’s iad as coireach airson filleadh nan duilleagan anns a’ bhuntàta <eng>(leaf roll), wheat mosaic<gai> agus <eng>sugar beet yellows<gai>.

Tha teagamh aig daoine a nis gu bheil buaidh aca air cuid de dh’aillseachan anns an duine, ged a bha cinnt aig daoine bho thoiseach na linne so gu robh buaidh aca air cinneasan aillseach ann an ainmhidhean, leithid <eng>leukaemia<gai> (aillse fala) ann an luchainn, an rodain agus an cearcan. Tha foinneachan a’ tighinn bho vìorasan, agus chuireadh vìorasan air leth ann a bhith a’ rannsachadh cuid de fhluthan ann am mac-an-duine. Co-dhiù, chan ionnan iad vìoras

[TD 342]

a chur air leth á fluth agus dearbhadh gur h-e am vìoras b’aobhar do’n fhluth, ged a tha e a’ coimhead coltach ris gu lorgar so a thaobh sheòrsachan àraidh de’n aillse, <eng>leukaemia<gai> gu h-àraidh.

Rinneadh fìor adhartas anns a’ bhliadhna 1967 nuair a rinneadh airson a’ chiad uair bloigheagan vìorais galaireach. Bha iomradh fad is farsaing anns na pàipearan-naidheachd gun deach beatha a chruthachadh mu dheireadh le mac-an-duine. Ach chan ionnan bloigheag vìorais agus eadhon a’ chealla as sìmplidh, a thaobh mionaideachd, agus is dòcha gum biodh e cho math a bhith a’ smaoineachadh air vìorsan mar bhloigheagan gun bheatha, air a bheil cuid de chomharraidhean na beatha aon uair ’s gum bi iad am broinn cheallan beòtha. Air taobh muigh na cealla, chan eil dad a bharrachd beatha aca na tha aig gràinean gainmhich, ged a tha iad air an cur ri chéile ann an dòigh a tha fada nas mionaidiche. Bidh e greis fhathast ma faod luchd-ealain a ràdh gu bheil mac-na-duine comasach air eadhon am <eng>bacterium<gai> as sìmplidhe a chruthachadh; ach gun teagamh, tachraidh so ri tìde.

FACLAIR

adhartach—<eng>advanced<gai>
aillse—<eng>cancer<gai>
air thuaiream—<eng>random<gai>
ath-chur—<eng>transplant<gai>
atharrachadh—<eng>variation<gai>

ball-bodhaig—<eng>organ<gai>
bith-eòlas—<eng>biololgy<gai>
bith-eòlasach—<eng>biological<gai>
bodhaigeil—<eng>somatic<gai>

ciadad—<eng>percentage<gai>
ciadadach—<eng>percentage (adj.)<gai>
cinneas—<eng>growth<gai>
co-ionnan—<eng>indentical<gai>
coimhearsnachd—<eng>environment<gai>
cromataid-càirdeach—<eng>sister chromatid<gai>

eaconomaidh—<eng>economy<gau>
eadar-ìreach—<eng>interphase<gai>

fàs suas ri—<eng>adapt<gai>
fearsaid—<eng>spindle (in mitosis)<gai>
fluthach—<eng>tumourous<gai>
freumhagach—<eng>fibrous<gai>

galaireach—<eng>infective<gai>
gnàthach—<eng>normal<gai>

mean-fhàs—<eng>evolution<gai>
mì-ghnàthach—<eng>abnormal<gai>
miotósach—<eng>mitotic<gai>

neo-adhartachd—<eng>primitivness<gai>
poilean—<eng>pollen<gai>
protoplasma—<eng>protoplasm<gai>

réididheachd—<eng>radiation<gai>
roinn lùghdachaidh—<eng>reduction division<gai>

sìol—<eng>sperm<gai>

torrach—<eng>fertilized<gai>
torrachadh—<eng>fertilization<gai>

uidheam—<eng>mechanism<gai>
uidheam-dìon—<eng>defence mechanism<gai>
uidheam-diùltaidh—<eng>rejection mechanism<gai>
ultra-violait—<eng>ultra-violet<gai>

vìoras (-an)—<eng>virus<gai>

(eadar-theangaichte le R. McT.)

[TD 363]

LARAICH
le TORMOD DOMHNALLACH

BHA Seonag àrd, le craiceann glan agus sùilean donn. Bhiodh fiamh-ghàire air an aodann aice tric, ged bha Murchadh ri seòladh an còmhnaidh.

Phòs iad an Glaschu agus aig ceann na seachdain ruith Murchadh suas air bòrd an t-soitheach. Chaidh Seonag dhachaidh don eilean. Dh’fhuirich i stigh còmhla ri màthair agus an ceann cóig bliadhna bha ceithir clann a’ ruith mu casan. Bha màthair aosd ach bha i comasach air sealltainn ás déidh na cloinne. Bha tìde aig Seonag airson na beathaichean agus obair a lot.

Aon Earrach, thainig Murchadh dhachaidh mar a b’ àbhaist airson a’ mhòine bhuain. Ach bha tìde fhuair ann agus a reodhadh a fhathast anns a riasg.

“Thig mi dhachaidh a rithist aig toiseach an t-Samhraidh, nuair a dh’éireas an t-ola,” arsa Murchadh, agus iad ’na laighe anns a leabaidh bheag.

Ach sheòl e rithist air astar fada agus cha deach a’ mhòine ghearradh idir. Sgrìobh Seonag thuige agus fhuair e litir ann a Rio de Janeiro.

“Chan eil agam ach mo bhriogais a chrochadh air ceann na leap,” ars esan.

Chuir e air a dheis agus léine gheal agus chaidh e air tìr.

* * *

Thòisich an Geamhradh tràth a’ bhliadhna ud. Bha gèiltean ann bho’n Aird an Ear agus lean iad airson mìos. Thainig tòrr feamainn air tìr—bha dùintean dheth anns na geodhaichean. Bha’n corc ri talamh aig a’ ghaoth agus e gorm fhathast.

Bha Seonag ri togail a’ chorc le làmhan rag. Ghluais a leanabh ’na broinn agus rinn i druim dìreach. Thainig fàileadh an fheamainn suas a lot agus smuainich i air àm cur. Ach tha feum aig te air fireannach airson feamainn a sgaoileadh air fearann.

Chrùb i sìos a rithist agus thog i ultach eile do chorc fliuch, sleamhainn. Cha robh móran sìol air fhàgail—air ithe aig eòin na mara, dha lìonadh fhéin gu sgeitheadh iad air na creagan. Thilleadh iad an uairsin a rithist, ri sgriachail agus ri fanaid oirre.

Cha bhi móran aran corc againn am bliadhna. Feumaidh mi ceannachd aran bùth, agus b’e sin an aran daor. Stad i, agus thug i cridhe leum ’na broilleach.

[TD 364]

“An ainm Sealbh! Chan eil fàd mònach agam! Agus chan eil agam na phàidheas airson gual!”

* * *

Bha Murchadh air tìr ann an Tahiti leth-uair a thìde ás déidh dhaibh ceangal an àrda. Cha robh na poilis Frangach air an dòigh—bha soitheach Ameireaganach a-stigh cuideachd agus bha sabaid air bhith ann mar thà.

Bha fuam sgriosail anns a’ bhàr. Bha e làn seòltairean agus clann-nighinn dhonn. Thainig te ac agus shlìob i suas ris. Bha sìthean geal air cùl a cluais. Thubhairt i rudeigin ris nach do thuig e agus cheannaich e fìon dhi. Chuir i buaile do shìtheanan céireach buaidhe timcheall air amhach agus ghàir i le fiaclan geal. Do’òrdaich e tuilleadh branndaidh agus dh’òl e sìos e.

Thòisich na <eng>guitars<gai> cho duanach agus thainig dà nighean a-mach a dhanns air ùrlar beag. Cha robh orra ach sgiorta stràbhach agus stiall mun cìochan. Chrath iad an cruachan ris a’ cheòl annasach agus chunnaic e gun robh na h-achlaisean ac an aon dhath ri achlais Seonag.

Ghàir an te ri thaobh a rithist agus chuir i làmh ’na phòcaid. Thug i mach a sporan aige agus thubhairt i:

<eng>“Come? You come?”<gai>

Thug e aon sùil eile air na dannsairean a bha nise faileasach le fallus. Rug e air botal ’na dhorn agus ghabh ise làmh eile. Bhruth iad a-mach troimh a ghràisg chun an dorus cùil. Bha na seòltairean ri éigheachd a nis, agus na boireannaich dhonn slaodadh riutha.

Chan eil mise ’g radh nach fhàg so làrach ort a nàbaidh.

* * *

Dh’fhàg fear a’ ghuail beairt a làraidh ri dol. Chuir e poca dubh air amhach le aon làmh agus dhort e mheadhon làrach na cruaich e. A h-uile uair a thill e don a làraidh, thog e ghuaillean suas agus ghluais na fèithean ’na ghàirdeanan am broinn a chraiceann a bha dubh-shleamhainn aig a’ ghual.

Sheall e mach á ceann a shùil agus chunnaic e Seonag ’na seasamh sàmhach aig dorus an t-sabhail. Stad e rnionaid agus rinn e teann an crios-leathar mu mheadhon. Bha bucaill iaruinn air agus ghlac a’ ghrian e nuair a thrusaich e bhriogais suas mu ghobhal.

Nuair a bha dùn mór lainnireach dubh aig air a dhòrtadh, chradh e mach na pocannan falamh agus chàraich e iad air deireadh na làraidh, cho cùramach ri bean tigh. Chaidh Seonag a-steach don t-sabhal agus sheas i ri taobh an dùn feur.

Bha eagal oirre, a cridhe làn aingidh.

Ach feumaidh sinn teine a bhith againn air a’ Gheamhradh so! . . . An dùil am bu chòir dhomh laighe sìos anns a’ bhad?

Ged nach robh dùil aice ris, dh’fhàs i blàth.

[TD 365]

Thionntaidh fear a’ ghuail beairt a làraidh suas, agus thòisich a làraidh dha crathadh fhéin. Chaidh e steach don t-sabhal agus dhùin e an dorus gu faicealach ás a dhéidh.

* * *

Rugadh a leanabh air Lath na Brìde agus bha e marbh. Thainig an t-eildeir agus na fireannaich agus ghabh iad a leabhar. Dh’fhalbh iad an uairsin leis a’ bhucas bheag agus thiodhlaig iad sa’ chladh e.

Thubhairt a bhean-ghlùin ri Seonag gun robh e cho math. Cha robh a leanabh air bhith làidir co-dhiù.

“Cha bhi an còrr agad,” ars ise.

Rinn a’ bhean-ghlùin airson falbh dhachaidh.

“Bha làrach air an aodann aige,” thubhairt i.

Chaidh Seonag chun an doruis. Bha i smuaineachadh mu dheidhinn an comharradh a bh’air aodann a’ bhalaich bhig a bha marbh nuair a rugadh e. Chaidh i null air a socair gu làrach na cruaich.

Thog i cnap guail agus sheall i ris ’na làimh. Bha e nise sgàinte agus bha e glas cuideach.

Leig i dha tuiteam don talamh. Shuath i boisean ri chéile.

Ach lean an dust ris na làmhan aice.

[Sanasan]

[TD 375]

An Sgeilp Leabhraichean

Sgialachdan á Albainn Nuaidh.
Le Calum Iain M. MacLeòid.
Clò-bhualaidhean Gairm. 12/6d.

Tha againn an so cuid sgeulachdan a thàirngeas aire a h-uile Gàidheil a chuala iomradh riamh air an Albainn ud eile taobh thall a’ Chuain Shiar. Tha sinn eòlach gu leòr air mar a shuidhich Gàidheil ann an àiteachan air feadh an t-saoghail ri linn an Fhuadaich, ach ’se luchd-àiteachaidh na h-Albann Nuaidh agus Eilean Cheap Breatainn a choisinn cliù thar chàich, a thaobh gun do ghléidh iad cànain is dualchas le chéile san imrich thar chuain agus san eilthir chéin. Neach sam bith a bheir sùil air seann leth-bhreac de “Mhac-Talla,” paipear-naidheachd seachdaineil nan eilthireach Gaidhealach anns an dùthaich sin aig tionndadh na linn a chaidh seachad, chì e dhà fhéin dé cho làidir agus suidhichte ’s a bha cor na Gàidhlig ann an Albainn Nuaidh roimh àm a’ Chogaidh Mhóir.

Mar as trice b’e na daoine thall thairis a ghabhadh ùidh ann an gnothaichean na seann dùthcha. ’Se th’anns an leabhar so ach comharra beag cridheil air a chaochladh. Chaidh iarraidh air Mgr. MacLeòid, á réir mar tha e fhéin ag innse anns an Roimh-Ràdh, le fear-deasachaidh Gairm air a’ bhòn-uiridh leabhran de sgeulachdan á Albainn Nuaidh a chur ri chéile. Thàinig toradh air an iarrtas ann an ùine nach robh fada, agus nochd an leabhar so bho’n chlò an uiridh. Fhuair Mgr. MacLeòid pàirt dhe na sgeulachdan air aithris nan daoine ann an Albainn Nuaidh agus pàirt eile bho làimh-sgrìobhainn. Tha e dhe’n bheachd “nam biodh na sgialachdan cho pailt ri na h-òrain-luaidh, cha bhiodh dìth no deireas litreachais againn an Albainn Nuaidh.” Ach ged nach biodh, chan eil na chaidh aige chruinneachadh an so gann a bhrìgh no a thlachd-inntinn dhuinn air dòigh sam bith.

Tha Mgr. MacLeòid a’ toirt cunntais an toiseach, ann an caibideil air leth, air eachdraidh nan eilthireach. Tha e sgaoileadh fa’r comhair mar gum biodh cairt-iùil a threòraicheas sinn ann an


[TD 376]

[Sanas]

[TD 377]

sealladh an eilthir chéin agus a chuireas sinn nar faireachadh dòigh-bheatha ’s teachd-an-tìr nan eilthireach—mar a leag iad a’ choille ’s a thog iad fearann is dachaidhean ùra, agus mar a ghléidh iad na seann chleachdaidhean Gaidhealach a thàinig ’nan cois. Tha e ag aithris mu gach cruaidh-chàs is cnap-starra a thachair air na fògarraich—na bàtaichean oillteil groda san do rinn iad imrich, an droch bhiadh, an galar agus bàs-cuain. Gheibh sinn fianuis air an eagal a bhiodh air na h-eilthirich roimh adhlacadh-mara anns an stòraidh Bàs ri Muir. Bu thric fhuair iad mealladh-dùil nuair a chunnaic iad tìr airson a’ cheud uair, gu ìre ’s gun do chuir na h-eilthirich “ceangal nan trì chaol,” nuair a ràinig a’ Hector tìr, 1773, air na fàidhean bréige a bha air an t-àite a dhealbh dhaibh mar Tìr a’ Gheallaidh fhéin. Agus ged fhuair a’ cheud luchd-àiteachaidh fearann farsuinn math cha robh air fhàgail aig an fheadhainn a thàinig mu dheireadh ach “biadh fir an déidh feachda”—’se sin, cuibhrionn crìon, agus e ’na gharbhlach beinne.

Ach a dh’aindheoin cùise, ’se glé bheag a dh’innseas na sgeulachdan dhuinn mu’n imrich fhéin. Air an làimh eile, tha alt nach beag aig na h-eilthirich air sloinneadh, agus is tric a bheir na seanchaidhean cunntais air a h-uile glùn air ais gu’n cheud sinnsre a chaidh a-null. Thàinig na h-eilthirich bho gach ceàrn de Ghaidhealtachd Alba, bho tìr-mór agus bho na h-Eileanan. Ach tha e collach, á réir fianuis nan sgeulachdan so co-dhiù, gur e na Barraich agus na h-Uibhistich a bu mhotha dh’fhàg an làrach ann am beul-aithris Ghàidhlig na h-Albann Nuaidh. Tha Mgr. MacLeòid a’ toirt dhuinn reusain air an imrich fo cheithir cheann àraid: Blàr Chuil-lodair agus na lean air an sgaradh eadar tuath is tighearna; meudachadh ann an àireamh an t-sluaigh air Ghaidhealtachd; am moladh a thug na saighdearan Gaidhealach ann an Canada air an dùthaich thall dha na càirdean aig an dachaidh; agus co-éigneachadh “Creideamh a’ Bhata Bhuidhe.” Cha chuir mi teagamh anns a’ cheud trì dhiubh sin ’s aobhraichean eile ’nan lùib air an tug Mgr. MacLeòid iomradh gu math coimhlionta, ach dh’fhàg e an reusan mu dheireadh gun a leudachadh mar bu chòir. Co-éigneachadh ann no ás, a thaobh creideamh san t-seann dùthaich, ’s ann a tha àite urramach aig Dotair MacGriogair (Pròstanach) agus an t-Easbuig Mac Eachairn (Catligeach) le chéile anns a’ chaibideil so air Albainn Nuaidh.

Chan e dealbh brònach idir a tha na sgeulachdan a’ toirt dhuinn air an eilthir. Ma bha “am Bochd Ruadh” ’na dhéirceach truagh, ’sann a fhuaras de dh’airgead aige an déidh a bhàis na phàidheadh a thogail drochaid air abhainn. Tha h-uile collas is dreach air an stòraidh so dhe’n sgeula eadar-nàiseanta. Ged tha blas Gàidhlig na h-Albann Nuaidh oirre faodar an sgeula so fhaighinn ann an dùthchannan eile. Thathas ag innse dhuinn mu làmhachas-làidir an


[TD 378]

[Sanas]

[TD 379]

lagh air luchd-fiach (Niall Dubh), agus mu’n chìs a thogadh “fear-na-pàirce” aig Camus nan Eireannach air a h-uile duine a choisich troimh’n phàirc air an rathad eadar Arichat agus Loch Laomuinn (An t-Airgiod Cinn). Ach b’e crìoch shealbhach a bha aig na naidheachdan sin. Ma bha cruadal roimh na h-eilthirich air sàilleabh sìde chruaidh no saothrach throm ’sann a bha e ’na ’na dhùbhlan slàn fallain dhaibh seach a bhith ’na aobhar bròin no gearan.

Mar as trice tha na sgeulachdan a’ déiligeadh ri cùisean aoibhneach: mar a thàinig a’ cheud each-iaruinn a dh’Albainn Nuaidh—’se latha air leth a bh’ann do mhic-an-duine agus do dh’eich pheallagach le chéile (Samson); mar a bhlais iad air tì airson a’ chead turas—“bha na daoine fo imcheist có-dhiùbh bha na duilleagan ri ithe no an sùgh r’a òl” (Bha ’n tea ’na annas); mar a thàinig a’ cheud bhó do Washabuckt (anns an sgeulachd dhe’n aon ainm)—cha robh ach na gobhair aig na Barraich airson bainne roimh’n latha sin. Tha Sneachda Mór Mabou ’na ròlaisde taitneach a dh’aisigeas sinn gun fhios gun fhaireachadh bho thìr an duine bheò troimh na seachd siantan gu rìoghachd Mhic-an-Teòsain. Gheibh sinn sealladh eile air leithid Mhic-an-Teòsain ann an Nighean Rìgh na Spàin.

Tha corra sgeulachd mu na sìdhichean is na bòchdain anns a’ cho-chruinneachadh so. Tha eisimpleir no dhà a’ tighinn air an turas dha’n t-sìthean. Théid fios a chur air boireannach àraid i tighinn a thadhal air bàn-righ nan sìdhichean (A’ Bhean-Ghlùine ’s a’ Mhuile-Mhàg). Ach théid Dòmhnull còir a-stigh dha’n t-sìthean gun chead gun iarraidh idir. Gheibh an dithis aca ás beò sàbhailte. Mar a thuirt an gille fo gheasaibh ris a’ bhean-ghlùine air dhaibh ruighinn far an robh an sìthean, “cha bhi nì an sin mar a bhios tu an dùil a bha iad a’ coimhead.” Faodaidh na sìdhichean a dhol an riochd eile mar a thogras iad. Cha dèan e math dha’n bhean-ghlùine earbsa chur anns na tiodhlaicean a fhuair i bhuapa—tha iad ro bhuailteach air spreadhadh ’nan teine nuair a ruigeas i dachaidh nam beò. ’Se gairm a’ choilich dhuibh (mar chomharra air briseadh latha) a shàbhail Dòmhnull mar as dòcha, ach is ann leis a thuit an deagh shealbh—rinn an t-each-sìdh feum dhà fad ochd bliadhna ás deaghaidh na ruaig iongantaich tha na “<eng>barrens<gai>.” Chì sinn làmh fhada dhà-fhaobhrach nan sìdhichean a rithis ann an Dòmhnull Tharmaid ’s an Tàcharan—an rud a bheir iad seachad, glacaidh iad air ais e le barrachd. Air a’ cheann thall tha na sgeulachdan so ag innse dhuinn gur olc an gnothach a ghabhar ris na sìdhichean.

Air an làimh eile tha am feum fhéin aig na bòchdain. Cha dèan an tamhasg an riochd bràthair an oifigich cron sam bith, ach fios a thoirt dha’n oifigeach gun do chaochail a bhràthair air taobh eile an t-saoghail (Tha sealladh aig a’ mharbh air a’ bheò). Tha manadh an t-seòladair ann an Stiùir Tuath ’s an Ear Thuath eadhon gu


[TD 380]

[Sanas]

[TD 381]

barrachd feum: tha e ’na mheadhon—le bhith a’ nochdadh air bàta eile bha pìos math air falbh agus a’ toirt air an sgiobair a chùrsa atharrachadh—air an sgioba air a’ bhàta aige fhéin a bha ann an éiginn a shàbhaladh air fad.

Chan eil anns an leabhar so ach aon samhladh a-mhàin air na h-ùirsgeulan no mór-sgeulachdan—’s i fo ainm Rìgh na Gréige—a tha ag innse mar bha dithis mhac aig rìgh àraid, fear aca leis a’ bhàn-righ agus fear eile le bean-shìdh, ’s mar a chaidh a chur a-mach air an son le fear-fiosachd gum marbhadh an dàrna mac am mac eile, agus mar a thàinig sin gu teachd. Tha an sgeulachd so gun retoiric gun chulaidh-ghaisge—’se sin, na h-earrannan de rosg ruithteach làn de chleasan ìomhaighean is de dh’fhaclan doirbh a chleachdadh na seanchaidhean Gaidhealach airson an tuilleadh dreach is sgèimh a chur air an aithris aca—ach tha collas slàn air cumadh ’s air <eng>plot<gai> na sgeulachd so, rud a chuireas nar beachd nach tàinig atharrachadh mór oirre san imrich bho Albainn. ’Sann an té dhe na naidheachdan goirid air na h-eilthirich Gilleasbuig Camshron agus an t-Innseanach as fheàrr a chì sinn mar a dh’èalaidh na cleasan-fhacal sin a-stigh air dòigh-aithris nan seanchaidhean san eilthir, mar shamhladh, nuair tha am fear-aithris ag innse mar chaidh dithis a ghleachd ri chéile, “dheanadh iad creagan de’n bhogan agus bogan de’n chreagan, etc.”

Tha ceithir sgeulachdan ann an lùib na roinn ris an can Mgr. MacLeòid “Sgialachdan á Albainn.” Tha dhà dhiubh a’ tighinn air Clann Mhic Néill Bharraidh; tha té eile, Heisgeir nan Ròn, a’ buntainn ’s dòcha ris a’ cheart fheadhainn a chluinnear ann an Uibhist-a-Tuath air Clann Mhic Codruim; tha a’ cheathramh té, Sgialachd nan Cat, ag aithris mar chaidh nighean òg fhògradh a dh’eilean air iomall a’ chuain—cha b’iongantach ged a chuireadh an t-eilean so agus na cait fhiadhaich a tha ann a ghabhas alla ri duine bàigheil coibhneil ’s a chuireas ás do dhuine spìocach carrach, nar cuimhne na h-eileanan annasach sin a thachair air an luchd-turais a thug cuairt-chuain air tòir Tìr Tairngire, anns na seann sgeulachdan Eireannach ris an cainte iomramha.

Tha “Sgialachdan á Albainn Nuaidh” a’ toirt dhuinn iomadh sealladh luachmhor air dòigh-bheatha ’s staid-inntinn nan Gàidheal san eilthir o chionn ceud bliadhna ’s còrr. Chan fhaigh sibh ro-eirmseachd cainnte anns na sgeulachdan, an seòrsa chuireas frionas oirbh, ach cainnt aigeannach rianail soilleir, furasda leughadh. Cha d’fhuair mi sgeula no <eng>plot<gai> annta a chaidh ás a rathad—a-mach air ceum no dhà air seachran, ’s dòcha, anns na sgeulachdan Albannach agus tha sin doirbh a dhearbhadh le cinnt. Cha mhotha dh’fhairich mi cumadh a chaidh bhuaithe no dealbh-fhacal a chaill lùths no dreach anns na sgeulachdan brèagha so.

Tha so ’na chomharra gun teagamh air neart is fallaineachd beul-aithris nan Gàidheal ann an Albainn Nuaidh gus an latha an diugh.


[TD 382]

[Sanas]

[TD 383]

’Se an call nach tug Mgr. MacLeòid iomradh na bu choimhlionta—a bhàrr air am beagan fiosrachaidh aig toiseach gach sgeulachd nach do ràinig na b’fhaide na ainm is àite-còmhnaidh nam fear-aithris—air na seanchaidhean ’s air na fir-sgrìobhaidh leithid Sheumais Eòghainn agus Alick D. ’S dòcha nach bu mhisde an leabhar so map—tha ainmean nan àiteachan fhéin ’nan culaidh-thaitneis ’s iad ’nam brochan glòrmhor leis a’ cho-mheasgachadh chànailean, leithid Washabuckt, Mira Mór, <eng>Bras d’Or<gai>, Ceap <eng>Smoky<gai>. Tha na bailtean beag air a bheil ainmean Gàidhlig doirbh a lorg air map cumanta.

Cha toir na gearain bheaga so dad bho’n mholadh a choisinn Mgr. MacLeòid le dhìcheall ann a bhith cruinneachadh nan sgeulachdan so, leis an t-saothair a bhuilich e air an deasachadh gu’n chlò, agus gu h-àraid airson a’ chunntais phongail a thug e air Eachdraidh nan Eilthireach.

[Déidh-Ràdh. Gheibhear -ia- air a litreachadh an àite -eu- gu cunbhalach anns an leabhar so, mar shamhladh: bial, ian, nial. Tha fios gu bheil an dòigh-litreachaidh so a’ co-fhreagairt ris mar tha na faclan air a labhairt, ach cuiridh mi an aghaidh an fhasain so airson na reusain a leanas: (l) ’s àbhaist dhuinn -ia- a litreachadh ann am faclan leithid liath, ciar, grian air a bheil fuaimneachadh /i ə / (2) a thaobh fuaim is ciall le chéile, cuiridh mi deafar eadar: feur (“feur gorm”), fiar (cam); feuch (“dh’fheuch mi am biadh ”), fiach (“fiach trì tasdain”); seun “(cuimhneachan air a’ bheannachadh a ghléidheas duine an àm cunnart), sian (“na seachd siantan”), (3) gheibhear facal leithid “geur’ air a bheil fuaimneachadh / e: / , ann an cuid cheàrnaidhean air Ghaidhealtachd co-dhiù; cha fhreagradh an litreachadh ‘giar’ idir ris mar a tha am facal air a labhairt anns na ceàrnaidhean sin].

SEUMAS ROBASDAN.


<eng>The Present Position of Minority Languages in Western Europe. Selective Bibliography. Le Glanville Price. University of Wales Press. 1969<gai>.

Bithidh sinn uaireannan a’ smaoineachadh nach eil sluagh no cinneadh eile ann a tha air a chùbadh cho cruaidh ’s a tha sinne, agus bithidh cuid a’ call an dòchais a thaobh na Gàidhlig a chionn ’s gu bheil a luchd-bhuidhne a’ fàs cho tearc. Ach chan eil sinn a leth cho tearc ris na Faroe-aich (30,000) no iomadach sluagh eile a tha a’ cumail an cànain fhéin. Tha e ’na aobhar misneachd dhuinn staid, is strì, nan cinnidhean sin a thuigsinn, agus tha Mgr. Price, a tha ’na Ard-ollamh air Fraingis an Oilthigh Shruighlea, a’ cur beagan de’n tuisge sin nar comas, co-dhiù a thaobh taobh an iar na Roinn Eòrpa.

[TD 384]

[Sanas]

Ged a tha Breton ga bruidhinnn le móran (eadar leth agus trì chairteal de mhillean is dòcha), chan eil inbhe cho àrd aice ’s a th’ aig a’ Ghàidhlig, agus tha an dearbh nì fìor a thaobh Sardinian. Ged a tha a’ Ghàidhlig Eireannach a’ faighinn iomadh seòrsa cuideachadh o’n stàit, tha fada nas lugha de dhaoine ann aig a robh a’ Ghàidhlig Eireannach bho’n ghlùin na tha ann de luchd-Gàidhlig Albannach, ach tha móran a bharrachd de luchd-ionnsachaidh ann. Tha inbhe aig Catalan ann an Catalonia ’s an Andorra, agus aig Romansh anns an Eilbheis, nach eil aig a’ Ghàidhlig, ach cha duirt sin gu bheil luchd bruidhinn nan cànanan sin làn riaraichte le an staid.

Bheir an leabhran beag so, agus na leabhraichean a tha air an ainmeachadh ann, móran cuideachaidh do dhuine sam bith a tha a’ strì ri staid a chinnidh fhéin a thuigsinn no a leasachadh. ’Se tuigsinn a tha tighinn air thoiseach, is leasachadh a’ leantainn mar bhlàth air tuigsinn.
