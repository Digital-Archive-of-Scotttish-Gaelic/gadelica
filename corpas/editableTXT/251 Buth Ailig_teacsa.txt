[C 1]

BUTH AILIG

Dòmhnall Iain MacGillEathain


[DA 1]

BUTH AILIG

[DA 2]

[Bàn]

[DA 3]

’S ann am Beàrnaraigh Na Hearadh a rugadh ’s a ’thogadh Dòmhnall Iain MacGillEathain. Tha e a-nis air a dhreuchd a leigeil dheth, agus tha e a’ fuireach ann am Bad Call, faisg air a’ Chaol.

Ach ’s ann air lathaichean òige—rugadh e ann an 1918—a tha e a-mach ann am Bùth Ailig, agus air beatha is beòshlaint muinntir Bheàrnaraigh anns na bliadhnaichean ron Dàrna Cogadh agus beagan as a dhèidh. Bha e fhèin a’ dol tron fhoghlam nuair a thòisich an Cogadh. Chaidh a thogail dhan Arm, agus bha e ann gu 1946. Nuair a fhuair e mu sgaoil, thill e a Bheàrnaraigh agus chuir e seachad ochd bliadhna ag iasgach ghiomach.

Bha ùidh aig Dòmhnall Iain sa Ghàidhlig riamh, agus nuair a fhuair e an cothrom chaidh e a dh’obair dhan Chomann Ghàidhealach, a’ tadhal air meuran a’ Chomainn agus sgoiltean san àird a tuath. ’S ann as dèidh sin a chuir e crìoch air fhoghlam, agus ghabh e an uair sin ’na mhaighstir-sgoile.

’S fhada o ghabh e tlachd ann an seanchas is an òrain (’s e fhèin a rinn an t-òran a tha aig deireadh an leabhair), agus eadar 1983 is 1985 bha e ’na Sgrìobhaiche ann an Sabhal Mòr Ostaig. ’S ann an uair sin a thòisich e air an eachdraidh seo a chur còmhla, agus tha e fhèin agus a’ Cholaisde a-nis air a dhol an co-bhuinn gus a toirt dhuinn mar leabhar. Leabhar air leth tlachdmhor cuideachd, le iomradh teò-chridheach, aotrom, gasda air dòigh-beatha a bha bitheanta air feadh na Gàidhealtachd. Leabhar inntinneach, laghach a chòrdas ri sean is òg.

[DA 4]

[Bàn]

[DA 5]

BUTH AILIG

Dòmhnall Iain MacGillEathain

Clò Ostaig
1988

[DA 6]

Air fhoillseachadh an 1988 le Clò Ostaig, An Teanga, An t-Eilean Sgitheanach IV44 8RQ
© 1988 Dòmhnall Iain MacGillEathain
Gach còir glèidhte.

Air a chlò-bhualadh le Bookmag, 13 Rathad MhicEanraig, Longman a Tuath, Inbhir Nis IV1 1SP

Chuidich an Comann Leabhraichean am foillsichear le cosgaisean an leabhair seo.


[DA 7]

TAING

Tha mi fada an comain Dhòmhnaill Iain MhicAoidh agus Dhonnchaidh MhicGuaire airson mo bhrosnachadh, m’aslachadh, ’s mo phiobrachadh gus an leabhar seo a sgrìobhadh. Thug iad gach cuideachadh is gach stiùireadh dhomh agus rinn sin an obair cus na b’fhasa dhòmhsa.

Na deilbh a tha seo, ’s e daoine laghach a chuir thugam iad. Mòran taing dhaibhsan.

A h-uile duine a bhios a’ cuideachadh ’s a’ làimhseachadh an leabhair gus an tèid e an clò, mo bheannachd agaibh.

Dòmhnall Iain

[DA 8]

Air aghaidh a’ chòmhdaich:
Ailig is Raonaid agus cuid dhen teaghlach aig ceann na bùtha

Air a’ chùl:
an t-Ughdar

[DA 9]

Clàr-innse

						T.d.
Ruigidh Each Mall Muileann			1
Bananas, Sausages agus Figs			3
Loisg a’ Chailleach				6
Not a’ Chuilein				7
Ailean ri Fasgadh Staimh			8
A’ Chlaimh					10
Caithris					11
Sealg nan Tunnag				13
Uighean Ceit Thormoid			16
Imrich gu Bàgh a’ Chàise			17
Obair na Mòna				18
An t-Earrach					22
“Cà’il Thusa Dol?”				24
<eng>Ocean Blend<gai>			28
Cleasan san Sgoil				30
Oidhche na Callainn				35
A’ <eng>Viktor<gai>				37
Sealgaireachd					39
Breabadaireachd				41
<eng>Hero Worship<gai>			43
A’ Dol dhan Sgoil Mhòir			47
<eng>America’s Cup<gai>			49
An Cogadh					54
Ag Iasgach Ghiomach				55
An Ceann ’s na Casan fon a’ Bhòrd		59
Luchd-ceàird					61
Thog Ailig Bùth Ur				63

[DA 10]

[Bàn]

[TD 1]

Ruigidh Each Mall Muileann

“Far am bi Aonghas bidh an t-each.”

Chan eil fhios a’m carson a tha mi a’ cleachdadh an tiotail seo, Bùth Ailig. Dh’fhaodainn pailt cho cinnteach a ràdh A’ Cuimhneachadh no Ag Ionndrain, ach co-dhiù, fàgaidh mi mar sin e an dràsda. Feumaidh toiseach is crìoch a bhith aig a h-uile rud. Tha fhios a’m càite agus cuin a tha mi a’ dol a thòiseachadh, ach ’s ann aig an Agh Bheannaichte tha brath an dràsda càit an sguir mi! A’ chiad uair a tha cuimhne agam a ghabh mi beachd gu robh bliadhnaichean air an àireamh, ’s ann 1923, agus sin a’ bhliadhna a thog Ailig—air a shloinneadh Ailig Alasdair Bhig—a’ bhùth glè fhaisg air an taigh againne.

’S ann an Ruisgearraidh a bha mise a’ fuireach, agus ’s ann as Borgh, ceann eile an eilein, a thàinig Ailig. Bha trì bùthan an uair sin ann am Borgh—aig Aonghas Beag Aonghais ’Ic Iain ’Ic Shomhairle, aig Fionnlagh Bàn agus aig Peigi Iain, màthair Ailig. Cha robh air a’ cheann againne ach a dhà—aig Fionnlagh Aonghais agus an Co-op.

Feumaidh mi a-nis a dhol air ais gu teaghlach Alasdair Bhig. Ged nach robh e fhèin beò a-nis, bha Peigi, a bhantrach, air an teaghlach a thogail gu ìre mhath. Bha i fhèin a’ ruith na bùtha glè chomasach, agus gach fear dhe na gillean agus obair fhèin aige—Ruairidh ri iasgach an sgadain, Ailig ag aiseag thar an dà chaolas eadar Uibhist is Na Hearadh. Bhiodh Tormod, le eathar na bu lugha, ri iomadach obair. Tha cuimhn’ a’m air Ailig aig an àm sin: duine caol, cruaidh, fuasgailte. Feumaidh nach robh aon ghreim leisge ann an cnàmhan Ailig, oir bha e dol gun lasachadh eadar muir is tìr o mhoch gu dubh. Bha Ruairidh ’na iasgair ga-rìribh. Chuala mi mar a bha Seonaidh Dhòmhnaill Iain Mhoireasdain a’ ràdh ri a mhàthair a’ chiad uair a bha e dol a dh’fhalbh on taigh chon an sgadain.

“Saoil a-nise,” ars a mhàthair, “a bheil a h-uile càil anns a’ phoca air am bi thu cur feum?”

“Chan eil,” arsa Seonaidh. “Dè mu dheidhinn punnd thàirngean?”

“Carson, a ghràidh, a tha na tàirngean?”

“Bidh feum agam orra ma dh’fhalbhas putain as mo bhriogais,” fhreagair Seonaidh.

Feumaidh gu robh e a’ ciallachadh spàirn chruaidh a dhèanamh a’ tarraing nan lìon.

Smaoinicheadh sibhse an dràsda air Peigi Iain, ’na bantraich a’ togail teaghlach ghillean. Bha iad a-staigh mun teine aon oidhche agus ’s ann a thug Peigi iomradh air duine àraid a bha dol a phòsadh, agus ’s ann a

[TD 2]

thubhairt i gun cual’ ise gu robh <eng>wont<gai> air. Thòisich Ruairidh air magadh oirre. “Sibh fhèin ’s ur <eng>wont<gai>—chan eil no <eng>wont<gai>.” “Well, mura bheil <eng>wont<gai> air tha <eng>went<gai> air.”

Suas aig àm an earraich agus an crodh seasg, bhiodh an t-annlan gu math gann. Aon oidhche bha seo thuirt Peigi nach robh fios aice dè an t-suipear a bheireadh i dhaibh.

<eng>“I don’t give a continental,”<gai> arsa Ruairidh.

“A ghràidh,” ars ise, “nam biodh <eng>condensed<gai> fhèin againn dhèanamaid lite.” Cha robh a bheag sam bith de Bheurla aig Peigi, ach an dèidh sin dhèanadh i a’ chùis.

A dh’aindeoin ’s na bha aig Ailig de dh’obair ri dhèanamh, nach ann a thog e bùth aig snaidhm an rathaid mhòir agus rathad Bhrùsda, dìreach shuas on taigh againne. Bha mise aig aois an uair sin agus gu robh rud sam bith ùr a bha tachairt a’ toirt buaidh air m’inntinn. Tha mi cinnteach gu robh mi gu math aonaranach aig an àm seach gum bu mi an duine b’òige san teaghlach agus gu robh mi ’nam ònrachd fad an latha nuair a bha càch san sgoil; agus rud sam bith as ùr a thachradh, tha fhios gu robh sin a’ toirt togail inntinn dhòmhsa.

Thog Ailig a’ bhùth agus thòisich e air marsantachd, ach chan ann mar a bha na bùthan eile, fosgailte fad an latha. Bha Ailig cho trang ri obraichean eile fad an latha agus nach robh cothrom aige a’ bhùth fhosgladh gu dubh bheul na h-oidhche; agus cha dùineadh e ’s cha deidheadh e dhachaigh fhad ’s a bha duine air rathad. Nam biodh e air a phàigheadh mar a tha luchd-obrach an-diugh le <eng>overtime<gai>, cha robh e air a bhith a’ dèanamh fhortain.

Aig an àm seo air a bheil mi ’g iomradh, bha an t-eilean againne gu math glaiste seach mar a tha e an-diugh. Bhiodh gach biadh agus bathar a’ tighinn air tìr an Loch nam Madadh, agus cha robh reusan an stuth sin a thoirt air lòraidh gu ruige Port nan Long a chionn nach robh laimrig cheart ann far am faigheadh eathar a-staigh gu tìr airson a luchdachadh. Mar sin, dh’fheumadh na h-eathraichean a dhol timcheall a’ Ghrìoba gu ruige Loch nam Madadh. Cha dèanadh duine seo ach le sìde mhath.

Nuair a bheireadh Ailig am bathar as Loch nam Madadh, ’s ann a bha e ga chur air tìr air laimrig a bha faisg air taigh a mhàthar, am Poll an Oir. Bha stòr dìreach os cionn na laimrig agus bhiodh gach stuth a’ dol a-staigh an sin. Feumaidh gum biodh na togsaidean ùillidh a’ dol ann cuideachd, oir tha cuimhn’ agam glè mhath gu robh sanas air an doras le peant dearg: <eng>NO SMOAKING<gai>. Feumaidh nach robh am fear a sgrìobh seo uabhasach math air litreachadh. Bha Ailig a’ fasdadh Dhòmhnaill Iain a’ Chùbair leis an làir ’s a’ chairt gus na bha seo de stuth a tharraing suas gu ruige a’ bhùth aige fhèin. Saoilidh mi gu bheil mi fhathast a’ cluinntinn glagadaich na cartach o nochdadh i air Gualainn Mhàghainis chon an ruigeadh i a’ bhùth. Bhithinn-sa ‘s mo shùil a-mach chom am faicinn làir an Tuathanaich a’ tighinn agus ceud mìle fadachd orm chon am faicinn dè na stuthan ùra a bha Ailig air fhaighinn dhan bhùth. Bha làir an Tuathanaich ainmeil a

[TD 3]

chionn cho slaodach is a bha i, agus nam bithinn-sa air a bhith na bu shine aig an àm, tha mi cinnteach gur iomadh guidhe ’s mionnan a bha mi air a dhèanamh do làir an Tuathanaich. ’S e Magaidh an t-ainm a bhiodh aige fhèin oirre, ach ’s e <eng>Nag<gai> a bhiodh againne oirre. Tha bhith bruidhinn air eich shlaodach a’ toirt ’nam chuimhne latha ’s mi feamanadh còmhla ri Aonghas Ruairidh. Nuair a thàinig mi dhachaigh thòisich mi a’ dèanamh each de Raonaid, agus feumaidh gu robh ise i fhèin slaodach, agus chuala mo mhàthair mi ag èigheach rithe, “<eng>Come on<gai>, a nighean an Riabhaich!” Cha robh mise smaioneachadh gur e droch rud sam bith a bha seo gus an do thòisich mo mhàthair air trod rium. Rud sam bith a chanadh Aonghas Ruairidh, cha robh mise saoilsinn gu robh cron sam bith ann.


<eng>Bananas, Sausages<gai> agus <eng>Figs<gai>

’S iomadh facal èibhinn a thuirt mo sheanair, Aonghas Mac Alasdair Bhàin. Tha e coltach gu robh an tombaca gann. Bha Seònaid, a nighean, a’ sgrìobhadh air falbh a dh’iarraidh ghnothaichean agus bha i cuideachd a’ dol a dh’iarraidh tombaca dha h-athair, agus b’e briathran a’ bhodaich: “Dèan garbh e, ’s dèan soilleir e, ’s na caomhainn incair, feuch an tuig iad gur e tombaca a tha thu ’g iarraidh.”

Turas dhe na tursan seo, dè fhuair Ailig ach bananas, rud nach robh sinne air fhaicinn riamh roimhe. Bha na bananas fhathast ceangailte ri geug na craoibhe mar a dh’fhàs iad, agus bha a’ gheug seo aig Ailig air a crochadh air taraig suas ris an spàrr, agus cha robh aige ach a bhith bristeadh a dhà no trì dhith mar a bhiodh daoine gan ceannach. ’S e <eng>treat<gai> uabhasach math a bha seo dhuinne, nuair a gheibheamaid banana (no pìos banana) bho chuideigin nuair a rachamaid air ceann-turais dhaibh. Co-dhiù, cha do sheas na bananas fada—bha a h-uile duine deònach blasad fhaighinn dhiubh. Theirig na bananas agus chan eil cuimhn’ agamsa an d’fhuair gus nach d’fhuair Ailig an còrr dhiubh airson bhliadhnaichean.

Bha cuid mhath sluaigh air an eilean aig an àm. Oigridh gu leòr, boireann is fireann, is suirighe dol ’nam measg. An oidhche bha seo bha mise dol suas a bhùth Ailig air gnothach air choreigin. Dol timcheall ceann taigh Ceit Màiri, chuala mi am fead caol seo agus cuideigin ag èigheach orm air a shocair. Cò bha seo ach Calum Thormoid Chaluim, agus e deònach gun toirinn thuige leth-phunnd shuiteas. Bha fhios agamsa glè mhath nach deidheadh fear sam bith a choinneamh nighinn gun rudeigin milis ’na phòcaid, agus bha dhà no trì nighnean air chèilidh a-staigh againn fhèin an oidhche ud. Bha suirighe air a dèanamh cho falachaidh aig an àm ud, agus bha fhios aig Calum nach leiginn-sa orm càil. Fhuair mise sgillinn airson suiteas a cheannach dhomh fhèin. Nis, cha b’e suiteas a cheannaich mise idir leis an sgillinn. Bha e air beul an t-sluaigh aig an àm gu robh Ailig air

[TD 4]

[Dealbh]
Seonaidh Dhòmhnaill Iain Mhoireasdain (leis an aid) agus Ceanaidh Choinnich Phàdraig

[TD 5]

bogsa <eng>figs<gai> a thoirt dhachaigh. Bha mi cluinntinn a h-uile duine bruidhinn air <eng>figs<gai>, ach thog mise am facal ceàrr agus b’e fiach sgillinn <eng>pigs<gai> a dh’iarr mise. Bhiodh a’ bhùth lan eucorach a h-uile h-oidhche, agus cha robh sìon a dh’fhios agamsa carson a bha fiamh gàire air aodann gach fir dhiubh nuair a dh’iarr mise fiach sgillinn de mhucan. Sin a’ chiad uair riamh a chunnaic agus a bhlais mise air <eng>figs<gai>—agus air m’onair gu bheil nòisean mòr agam dhiubh fhathast.

Cha dìochuimhnich mi gu sìorraidh nuair a fhuair Ailig <eng>sausages<gai> airson na ciad uair. Cha chreid mi gu robh duine staigh nuair a dh’fhosgail Ailig am bogsa ach mi fhèin. Bha mise cho òg agus rudeigin diùid; agus ged nach robh sìon a dh’fhios agam gu dè bha sa bhogsa, cha bu toigh leam fhaighneachd—ach cha b’e sin do Sheonaidh Dhòmhnaill Iain Mhoireasdain agus do dh’Alasdair e. Thàinig iasdan a-staigh agus am bogsa fosgailte air a’ chuntair.

“Bananas,” arsa Seonaidh. “A Dhia, Ailig, thoir dhuinn banana.”

“Mach as mo shealladh sibh, a bhlaigeardan—tha mi seachd sgìth dhe ur cuid baigearachd.”

“Ach, Ailig, mo mhionnan air a’ Bhìoball gun dèan sinn rud sam bith dhut ma bheir thu dhuinn banana.”

“Glè mhath, ma-tha: bheir mi dhiubh leth an duine.” Agus leis a sin, chuir e an sgian air an t-sausage. Thug Seonaidh greim math as an t-sausage agus dùil aige am banana milis a bhlasad. Dh’èigh e àird a chlaiginn, “A Dhia! an c--”, agus spùt e h-uile càil a bh’ann a-mach as a bheul. Ged a bha an fhearg air na balaich aig an àm, cha do sheas sin fada ’nan cuimhne. ’S e <eng>Waddell’s Sausages<gai> a bha sgrìobhte air a’ bhogsa.

A’ chiad uair a chunnaic Anna Sheadha na <eng>sausages<gai>, dh’iarr i air Ailig punnd dhe “na gogain bheaga tha sin agad.” Bha Anna an còmhnaidh ri tapagan agus bhitheamaid-ne a h-uile cothrom a gheibheamaid a’cur eagail air Anna feuch an cluinneamaid i a’ dèanamh nan tapagan.

Mar a thubhairt mi roimhe, bhithinn-sa gu math tric ann am bùth Ailig agus a’ dèanamh rudan beaga dha—ruith a’ dh’àitichean thall ’s a-bhos air cheann-turais; toirt uisge as an tobar; agus an latha bhiodh e a’ sguabadh na bùtha, bhithinn-sa a’ falbh sìos a chladach na Geodha Duibhe leis an sprùileach agus pàiperan agus biadh a bhiodh air grodadh anns a’ bhùth. Nis, seo an obair a b’fheàrr leamsa a gheibhinn ri dèanamh, agus innsidh mi carson.

Nuair a dhòirtinn am bogsa, bha mi an uair sin a’ rannsachadh ’s a’ rùilleach am measg na bha sin de threalaich, agus iomadh uair bhiodh sgillinn na dhà ri solair. Bhiodh na sgillinnean a bha sin a’ losgadh toll ’nam phòcaidean gus am faighinn suiteas no rudeigin milis mar sin a cheannach. Tha cuimhn’ agam fhathast gum bithinn a’ cur dorran air Raonaid leis an sgillinn no dhà a bha seo, ach as dèidh sin tha mi cinnteach gum biodh a cuid fhèin aicese dhe na bha dol. Bha airgead gann aig an àm, mar a tha fios aig a h-uile duine; bha sgillinn prìseil, agus b’fheàrr sia sgillinn an uair sin na not an-diugh.

[TD 6]

Uair san t-seachdain no mar sin, chruinnicheadh Ailig sàbh is sgian na feòla, agus spàinean an ime agus am bòrd fiodha a bhiodh fon fheòil nuair a bhiodh e ga gearradh, agus reidhinn-sa dhachaigh gu mo mhàthair leotha gus an nighe. Nis, cha bhiodh i ’g iarraidh pàigheadh airson seo a dhèanamh, ach mhothaich mise gum biodh an còmhnaidh cnap math ime air na spàinean, agus chanadh Ailig rium mi thoirt an aire nach tuiteadh an t-ìm orm air an rathad dhachaigh. Bhiodh mo mhàthair toilichte as a’ chnap ime agus bhiodh Ailig ro thoilichte air na gnothaichean fhaighinn air ais agus iad cho glan ris an òr aon uair eile.


Loisg a’ Chailleach

Tost: “Fàs air a’ bhuntàta is bàs air an sgadan.”

Bha mi cartadh na bàthcha aon latha as dèidh na sgoile. Seo obair nach bu toigh leam riamh, agus cha bhithinn a’ dèanamh dhith ach cho beag ’s a b’urrainn dhomh. An latha bha seo, chan eil fhios a’m dè thug orm e, ach bha mi glanadh ’s a’ sgrìobadh cho math ’s a b’urrainn dhomh. Bha leacan còmhnard a-mach an doras, agus bha mise le tobha a’ sgrìobhadh a’ phuill ’s a’ bhuachair dhiubh nuair a chunnaic mi rud gleansach am measg a’ phuill. Cha robh mi tuigsinn dè bh’ann gus an do shuath mi ri tòin mo bhriogais e, agus nuair a choimhead mi air a-rithist leig mo chridhe plap as—sia sgillinn! Cha robh mise riamh cho beartach, cha robh an rìgh a bh’air a’ chrùn fhèin cho beartach ’s a bha mise an latha ud—cha robh Onassis riamh cho toilichte as a chrannchur ’s a bha mise as mo shia sgillinn a bhùraich mi as a’ bhuachar. Gu dè cheannaicheadh sia sgillinn dhomh? Cha robh fhios a’m—ach bha catalog <eng>Smart<gai> a-staigh againn, agus bha mise iomadh uair a’ coimhead troimhe agus bha mo shùil agus mo mhiann air rudeigin sa chatalog a cheannaicheadh sia sgillinn dhomh—<eng>mouth organ<gai>. Cho fad’ ’s mo chuimhne, ’s i Raonaid a sgrìobh an litir dhomh gu <eng>Smart<gai> a dh’iarraidh a’ mhouth organ.

Fhuair mise am <eng>mouth organ<gai> agus bhithinn a’ falbh am falach gu cùl cnuic an Cnoc na Grèine agus mi aig na dhèanainn a’ feuchainn ri port a chluich. Chaidh agam air mu dheireadh thall, agus ’s ann orm a bha a’ mhoirt gu rachadh agam air An Saighdear bu Docha Leam a chluich. Seach gun deadh agam air aon phort a cheannsachadh, bha e na b’fhasa dhomh puirt eile ionnsachadh agus an cluich.

An ath phort a chluichinn, ’s e port a bhithinn a’ cluinntinn gu math tric am bùth Ailig, agus b’e sin <eng>The Hills of Glenorchy<gai>. B’e Coinneach Sheonaidh Choinnich a bhithinn-sa cluinntinn a’ gabhail a’ phuirt seo, ach chan e idir <eng>The Hills of Glenorchy<gai> a bha aigesan air ach Loisg a’ Chailleach.

[TD 7]

Cha robh ainm Beurla sam bith a b’aithne dhòmhsa an uair ud air puirt. Bha faclan air an cur riutha, agus cha b’e sin na faclan a b’fheàrr uaireannan. Co-dhiù, bha e ’na chur-seachad dhòmhsa iomadh latha ’na mo shuidhe air cnoc a’ cluich ’s ag ionnsachadh phort air a’ mhouth organ. Cha deachaidh sia sgillinn riamh a chur gu feum na b’fheàrr.

Coinneach Sheonaidh a bhruidhinn mi air an dràsda: bha e làn phort, math is dona, agus b’fheàrr leamsa ’n-diugh gu robh mi air barrachd ùidh a chur anns na puirt aig Coinneach—an fheadhainn a b’fheàrr dhiubh co-dhiù. Bhiodh puirt agam nach eil duine sam bith an-diugh a’ seinn. Tha prannagan de dh’òrain ’nam cheann-sa gus an là an-diugh a chuala mi aig an àm ud; ach ’s e prannagan fhèin a th’ann, agus tha mi iomadach uair a’ dèanamh rannsachadh feuch am faigh mi na facail—ceathramh thall ’s a-bhos. Ach ’s e glè bheag a tha air cuimhne dhiubh an-diugh, agus is mòr am beud.

Nuair a lorg mise an t-sia sgillinn, cha tàinig e idir ’nam inntinn feuchainn ri fhaighinn a-mach cò chaill i. Rud cho math ’s a thachair riamh dhomh, rud cho luachmhor ri sia sgillinn fhaighinn: cha robh dragh agam cò as an tàinig i no cò a chaill i—cha robh duine geal a’ dol ga faighinn ach mi fhèin. Duais a bha an Cruithfhear air a thoirt dhomh airson cho math ’s a ghlan mi na leacan aig doras na bàthcha. Chan ann mar sin idir a thachair do not a’ Chuilein.


Not a’ Chuilein

Bha daoine a’ cur tòrr buntàta, agus nuair a rachadh a thogail bha iad a’ dèanamh dhaisean is shlocan far am biodh am buntàta air a ghleidheadh fad a’ gheamhraidh.

Anns na bliadhnaichean a bha siud bha eathar a’ tighinn a-nall as Bàigh Na Hearadh a h-uile h-earrach le daoine a bha tighinn a Bheàrnaraigh a cheannach sìol buntàta. B’e fear dhiubh seo fear ris an cainte “Cuilean Mhàghainis.” Tha e coltach gu robh not aige airson gun ceannaicheadh e ceithir pocannan buntàta, agus gu tubaisteach chaill e an not. Co-dhiù, tha mi cinnteach gun d’fhuair an Cuilean na bha dhìth air de bhuntàta gun not no not. Cha robh duine san eilean nach cuala mu not a’ Chuilein, agus ’s ann a thòisich facal am measg an t-sluaigh mu rud sam bith nach robh cus diù agad dheth—“Cha mhotha leam e na not a’ Chuilein.”

Cha robh uabhasach fada as dèidh seo nuair a lorg Siomag Ruairidh ’s an Doileag an not agus iad a’ coiseachd a-null chon a’ mhachaire. Bha gàirdeachas san eilean gun d’fhuaras an not. Fhuair an Cuilean na bha dhìth air de bhuntàta agus fhuair e an not air ais. Ged a chailleadh duine not an-diugh cha chluinnte guth mu dheidhinn, ach aig an àm ud bha no cho prìseil agus cha robh duine thall no bhos nach cuala mu not a’ Chuilein.

[TD 8]

Ailean ri Fasgadh Staimh

Bha bò aig Coinneach Aonghais ’Ic Ruairidh, agus a h-uile cothrom a gheibheadh i bha i a’ dèanamh aiste sìos gu ceann eile an eilein gu ruige Siabaigh, agus bhiodh aig Coinneach ri falbh a’ dh’aon ghnothaich ga h-iarraidh. An latha bha seo, nach ann a thuirt a’ bhò sìos dhan Gheodha Dhuibh agus chaidh a cas a bhristeadh. Nuair a fhuair daoine a toirt chon an fheòir a-rithist ’s e a thuirt Coinneach, “Cha tèid thu a Shiabaigh a-màireach.”

Bha daoine a’ dèanamh tòrr an uair ud airson a chèile a chuideachadh. Bhiodh cuideachadh gu leòr aig Calum Iain sa Bheinn Ghaineamhchadh aig àm an fhoghair. Anns a’ cheann againne dhen eilean bha teaghlaichean ann ’s gun chroitean idir aca—coitearan a cante riutha seo. Ged nach robh fearann aca, bha a’ chuid mhòr dhiubh a’ cumail bò is gamhainn agus grunnan chaorach, agus bheireadh na croitearan feurachd dhaibh agus pìosan talmhainn far an cuireadh iad buntàta ’s arbhar. ’S dòcha gum biodh an croitear a’ gabhail beagan airgid bhuapa airson seo, ach bhiodh e an còmhnaidh a’ sùileachdainn latha no dhà obrach bhuapa.

Na coitearan a bha fuireach faisg oirnne, bha bò is caoraich aca. Dh’fheumadh an stoc seo a bhith air a gheamhrachadh. Bha e furasda gu leor talamh fhaighinn, ach ’s e rud eile a bh’ann an talamh sin fheamanadh. Bha na croitearan fhèin a’ cur feum air an gheibheadh iad dè dh’fheamainn. Nam biodh droch shìde ann bhiodh staca dh’fheamainn-dearg a’ tighinn air tìr air an tràigh. Bhiodh gach croitear sìos le each is cairt, agus bha gach fear a’ faighinn na h-uimhir seo de chairtean feamad. Nis, nam biodh coitear dìcheallach agus gun deidheadh e gan cuideachadh, ’s dòcha gu faigheadh esan cairt no dhà feamad a chur air talamh dha fhèin.

Am measg nan creagan ’s nan geodhachan an ceann a-muigh na Beinne Gaineamhchadh bhiodh feamainn gu leòr a’ tighinn air tìr, ach chan fhaigheadh cairt ’na còir agus dh’fheumte an fheamainn sin a chur gu talamh le cliabh. Ainmean a chluinninn an uair sin gu math tric ’s e an Carragh Liath, Geodha ’n Draongain, Geodh ’n Aonaich, Geodha Chaluim Mhoireasdain agus Cnon nan Caorach. Tha fhios gu robh saothair mhòr air an obair seo, ach dè an còrr a ghabhadh dèanamh agus an fheamainn cho prìseil airson todhar? Bha cead aig na coitearan na thogradh iad dhen fheamainn seo a chur an àird, agus bha seo a’ pàigheadh glè mhath do Chalum Iain a chionn gur e an roinn aigesan dhen chladach a bh’ann; agus bhiodh e toirt dhaibh imir an duine os cionn a’ chladaich airson arbhair agus bhiodh e sùileachdainn obair latha bho gach fear no tè aig àm an fhoghair no àm an earraich.


[TD 9]

Mura tigeadh feamainn gu leòr air tìr sa gheamhradh airson todhar, dh’fheumadh daoine feamainn dhubh a ghearradh san earrach gus todhar a’ bhuntàta. ’S ann air sgeirean agus air cladaichean nan eileanan timcheall Bheàrnaraigh a bha iad a’ dèanamh seo. ’S ann ga flodadh ann am ball a bheireadh iad an fheamainn gu tìr. Bha ròp fada na toiseach ga sgaoileadh cruinn timcheall air far an robh iad a’ dol a ghearradh. Bha bagaidean dhen fheamainn air an toinneamh timcheall fad an t-siubhail air an ròp. ’S e am biathadh a chanadh iad ris a seo. Chumadh seo an fheamainn cruinn còmhla fhad ’s a bhiodh iad ga toirt gu tìr. Cha robh am ball furasda a tharraing, ach bha dòigh àraid aca air seo a dhèanamh. Bha ròp fada aca a’ tighinn a-mach as ròp a’ bhiathaidh, agus dh’iomaireadh iad a’ gheòla cho fad’ air adhart ’s a leigeadh an ròp seo leotha agus an uair sin chuireadh iad a-mach acaire. Cha robh aca an uair sin ach am ball a tharraing suas chon na geòla. Bheireadh seo ùine mhòr. Bha seo a’ tachairt uair as dèidh uair chon an ruigeadh iad tìr. Bha Ruairidh Uilleim ag innse do dhithis no triùir na latha seo cho beag ’s a bha am ball a rinn a leithid seo de dhuine—“… is gun toirinn-sa mo mhionnan nach bu mhotha e dhut na greideal Ceit Màiri.”

Cha robh ann an Ailean Mac Iain ’Ic Mhurchaidh ach duine beag meanbh, ach ged nach robh bha e dìcheallach gu obair. Bha Coinneach Aonghais ’Ic Ruairidh ’na dhuine cuimseach gu leòr air gach dòigh ach ’na nàdur. Chuireadh an rud bu lugha far a dhòghach e, agus nuair a bhiodh e anns an staid seo bha a theanga gu math geur, sgaiteach. Bha Coinneach is Ailean an còmhnaidh am measg nan carraighean a bha seo a’ feuchainn ris na b’urrainn dhaibh a chruinneachadh.

Madainn àraid agus an t-sìde gu math tioram, brèagha a’ coimhead, dh’fhalbh Coinneach gun sìon a dhùil gum biodh feum aige air an deise-mhara. Cha chreid mi nach do rinn Ailean an nì ceudna, agus bha iad ag obair gu sunndach, trang gu feasgar, nuair a shil an deàrrsach uisge le gaoth làidir on deas. Mun do ràinig Coinneach dhachaigh a’ cothachadh an aghaidh na gaoithe ’s an uisge, tha fhios gu robh e ’na lòn sitig, agus creid thusa gum biodh e cas ’na nàdur an uair sin. Gu mì-fhortanach, dh’fhaighnich a mhàthair dheth an robh e fliuch.

“Chan eil,” arsa Coinneach. “Bha mi ri fasgadh Ailein ’s Ailean ri fasgadh staimh.”

Thàinig Coinneach dhachaigh anmoch feasgair là eile. Bha i air fàs cho dorcha is gun do chuir e iongnadh air nach robh an lampa air a lasadh, agus nuair a dh’fhaighnich e dha mhàthair dè bha ceàrr thuirt i nach robh boinne parabhain a-staigh. Dh’fhalbh Coinneach ’na chabhaig a-null a bhùth Fhionnlaigh. ’S i an fhàilte a chuir Fionnlagh air, “Seadh, seadh, carson nach tàinig thu a dh’iarraidh sin fhad ’s a bha an latha ann?”

’S e am freagairt a thug Coinneach dha, “Cha robh feum sam bith agamsa air parabhan fhad ’s a bha an latha ann.”

[TD 10]

A’ Chlaimh

Thòisich a’ chlaimh am measg nan caorach. Bha daoine a’ cumail a-mach gur e cuideigin a cheannaich caoraich air an robh a’ chlaimh a-staigh as àite eile a dh’adhbhraich seo. Bha a’ chlaimh uabhasach gabhaltach agus cha robh i fada a’ sgapadh am measg caoraich Ruisgearraidh. Riamh roimhe seo, cho fad’ ’s a tha fhios agamsa, nuair a bhiodh dubadh ann cha robh na caoraich a’ faighinn ach bogadh gu math sgiobalta, agus tha fhios nach robh sin a’ dèanamh cus feum ’s gan cumail glan o mhialan-caorach ’s o chlaimh. Nuair a thòisich a’ chlaimh thòisich bheataichean air tighinn dhan eilean, agus bhiodh iad ann an siud ’s an t-uaireadair ’nan làimh a’ dèanamh cinnteach gu robh a h-uile beathach a’ faighinn aon mhionaid anns an amar dubaidh. Chan eil fhios a’m an-diugh gu dè cho fad ’s a thug iad mun do leighis iad na caoraich on chlaimh. Bha na croitearan air an tàmailteachadh gun do thòisich i.

Fear de “Bhodaich na Claimh”, ’s e Sgitheanach a bh’ann, fear Mac a’ Phearsain, ’s nuair a chunnaic Mòr e a’ tighinn an rathad chuir i peallag de dh’othaisg a bh’aice am falach dhan bhàthaich. Mun do dh’fhalbh a’ bheat, thàinig Iain Chaluim agus dh’fhaighnich e do Mhòr an e a’ chlaimh a bha air an othaisg. Thuirt ise gun do chuir i an othaisg am falach, ’s gun fhios aice gu robh Gàidhlig aig an fhear a bha ga h-èisdeachd. Thuirt esan rithe ’s e deiseil gu falbh, “Nach fheàrr dhut a-nis an othaisg a tha am falach agad sa bhàthaich a shealltainn dhomh?” Bhiodh nàire air duine sam bith a thachradh siud dha; ach Mòr, cha robh cus diù aicese dè shaoileadh duine sam bith.

Rinn Seonaidh Dhùghaill òran aig an àm mar seo:

’S ann tha an stoc aig an òganach
Air leòid na Beinne Gaineamhchadh—
A fichead dhe na h-othaisgean
Leis an lobhair a tha ainmeil,
Còmhla ris a’ chòmhlan
Tha an còmhnaidh ann an Hearmatraigh,
Lingeigh agus Stròmaigh;
’S an còrr cha dèan mi ainmeachadh.

Nuair a chruinnicheadh am baile gu faing bhiodh spòrs is fealla-dhà gu leòr ann—bhitheadh agus trod agus, cha mhòr, sabaid iomadach uair. Bhiodh mathachadh a’ dol mu dheidhinn comharran nan caorach ’s mu dheidhinn chaorach a bu chòir uan a bhith aca, ’s gun sgeul air an uan, is ’s dòcha cuideigin eile air a chomharrachadh.

[TD 11]

Caithris

Mar a bha a’ chuid mhòr dhen Ghàidhealtachd aig an àm, cha robh Beàrnaraigh idir falamh de dhaoine a bha creidsinn gu làidir ann am buisrichean no buidseachd, agus bha boireannach san eilean agus bha a’ chumhachd air a cur as an leth. Tha e coltach gun toireadh iad an toradh on chrodh, agus tha cuimhn’ agam fhèin gle mhath air bò fhaicinn air teadhair faisg air an sgoil agus snàthlainn dearg ceangailte mun earball aice. Cha bhiodh cumhachd sam bith aig bana-bhuisreach an uair sin air an toradh a toirt on bhoin. Bhitheamaid-ne a dh’aon obair a’ toirt dhith an t-snàthlainn. Bha cuid dhe na h-iasgairean ’s cha bu toigh leotha gun coinnicheadh tè dhe na boireannaich seo riutha ’s iad a’ dol gu muir. Cha bu toigh leotha cat dubh fhaicinn air eagal ’s gur e bana-bhuisreach a bhiodh ann. Tha e coltach nach dèanadh urchair chumanta leòn sam bith air bhan-bhuisreach—dh’fheumadh airgead a bhith san urchair, agus chunnaic mise uaireigin trì sgillinn airgid a’ dol dhan urchair an àite luaidhe. Bha eagal againne ro bhoireannach a bhiodh amharas aig daoine gu robh cumhachd aice, agus chanamaid nan tachradh tè rinn, “Dia eadar mi ’s thu.” Bha seo, ma b’fhìor, a’ dol gar sàbhaladh bho chunnart sam bith. Chan fhios dhòmhsa ’s cha chuala mi riamh gun do thachair rud sam bith san eilean a b’urrainn a chur as leth bana-bhuisrich. Ma bha cumhachd sam bith mar seo aig tè sam bith—rud nach eil mise a’ creidsinn gu robh—cha do chuir i riamh gu robh droch bhuil e.

Tha e air innse ann an eachdraidh na Gàidhealtachd, nam biodh leanabh òg tinn agus daoine ann an amharas gun deach an “droch shùil” air, gu rachadh am pàisde sin a bhaisteadh le uisge a bhiodh air ullachadh le bean àraid sa choimhearsnachd. Bha i a’ sruthladh sia sgillinn san uisge agus bha iad a’ cumail a-mach gun dèanadh seo an gnothach air anshocair sam bith a leigheas, is bha rannan àraid aca gan gabhail aig an aon àm. Chan eil mi fhèin a’ creidsinn gur e an t-uisge airgid a bha leigheas an leanaibh, ach gu robh e a’ tachairt gu nàdurra.

Nuair a bhàsaicheadh duine san eilean, bhiodh caithris anns an taigh fhad ’s a bhiodh an corp os cionn talmhainn. Bhiodh daoine a’ cruinneachadh do thaigh a’ bhròin aig tràth-suipearach airson na leabhraichean a ghabhail. Nuair a bha an t-adhradh seachad bha ceithir dhe na fir agus dithis bhoireannach a’ fuireach a’ caithris.

Gu minig bhiodh cuideigin ann a thòisicheadh air naidheachdan innse mu dheidhinn thaibhsean is daoine aig am biodh an dà shealladh. Nan cluinnte fuaim sam bith timcheall an taigh-caithris, cha b’e rud math sam bith a bhiodh ann. Nam biodh amharas nach robh an duine a bhàsaich ach

[TD 12]

air a bheatha a chaitheamh dìomhain, mì-Chrìosdail, bhiodh dùil aig a h-uile duine gun cluinneadh no gu faiceadh cuideigin fuaim no solas no samhla air choreigin. Cha b’e rud math sam bith a bh’ann fuaim shèighnichean no shlabhraidhean a chluinntinn timcheall an taighe—comharra cinnteach gur ann dhan “teine mhòr” a chaidh an neach a bhàsaich gun teagamh.

Chuala mi gu robh caithris mar seo ann an taigh beag dubh anns Na Hearadh uaireigin. Bha an taigh cho beag agus gur ann sa chidsin a bha an corp air a righeadh, air dèile fiodha. Bha an dèile car fada agus chaidh bonn na h-uinneig fhosgladh agus ceann na dèile a nochdadh a-mach gu taobh a-muigh an taighe. Bha gnothaichean a’ dol gu dòigheil rèidh a-staigh, ach suas mu thrì uairean sa mhadainn, nuair a bha gnothaichean san t-saoghal gu math marbh sàmhach, chualas fuaim a-muigh nach robh idir cneasda, mar gum biodh sèighnichean air an slaodadh sìos is suas air tobhta an taighe. Bha a h-uile duine a-staigh agus fiamh eagail air agus làn-chinnteach nach e rud math sam bith a bh’ann—bha fhios gur an droch spiorad a bh’ann a’ strì ri anam an duine mhairbh a chosnadh dha fhèin. Aig an aon àm thòisich an dèile a bha tighinn a-staigh air an uinneig a’ gluasad sìos is suas agus an corp a’ bocadaich agus an impis tuiteam chon an làir.

Bha aon duine sa chuideachd a bha na bu tùraile na càch, agus thuig esan gu robh adhbhar air na bha tachairt agus thòisich e air rannsachadh. Nuair a chaidh e mach as an taigh, nach ann a bha bò ga tachais fhèin ri ceann a-muigh na dèile. Bha teadhair iarainn air a’ bhoin agus b’e seo an t-uabhas fuaim a bha timcheall an taighe.

A chionn gu robh daoine a’ creidsinn cho mòr ann am buisrichean, an droch shùil, an dà shealladh, druidheachd agus gach droch chleachdadh eile a bha dol, bha e furasda gu leòr dhaibh droch shamhlaichean fhaicinn ’s a chluinntinn, agus bhiodh iad a’ dèanamh suas am fàisneachd fhèin air dè bha dol a thachairt. Cha chluinn thu càil dhen seo an-diugh agus tha e cho math nach cluinn.

[TD 13]

Sealg nan Tunnag

An latha bha seo bha mi shuas am bùth Ailig. Bha duine no dithis eile a-staigh aig an àm, agus cò chunnaic sinn a-nall an rathad ach Seonaidh Dhòmhnaill is e ’na chabhaig. Thuig Ailig glan gur ann a’ tighinn dhan bhùth a bha Seonaidh, agus leum e chon an dorais agus chaidh a ghlasadh. Nis, thàinig Seonaidh; thòisich e air bualadh ’s air èigheach. Nuair a thug e dùil thairis nach fhaigheadh e staigh, chaidh e chon na h-uinneig. Bha leth-chrùn aige ’na làimh agus sheall e do dh’Ailig e ’s e ag èigheach gu robh e dol a-null do bhùth Fhionnlaigh a chosg an leth-chrùin. Bha Ailig air a dhòigh gun d’fhuair e Seonaidh a chur far a dhòghlach, agus aig an aon àm bha Seonaidh toilichte gun deach aige air beagan dioghaltais a dhèanamh air Ailig airson a ghlasadh a-mach as a’ bhùth. Bha beagan connsachaidh eadar Ailig is Seonaidh an còmhnaidh ach cha robh droch rùn idir ann. ’S ann airson mì-mhodh gun lochd sam bith a bhiodh iad ag obair air a chèile.

An oidhche bha seo, agus gealach shoilleir ann, bha dròbh bhalach am bùth Ailig. Thàinig dithis a-staigh far an rathaid, agus thuirt iad ri Alasdair againne e dhol a dh’iarraidh a’ ghunna agus biast-dhubh a’ snàmh a-staigh dhan Gheodha Dhuibh. Rinn Alasdair aiste dhachaigh, fhuair e an gunna, agus sìos dhan chladach gun tug e. Nis, an dearbh oidhche sin, cò bh’air chèilidh a-staigh againne ach Tormod Ailig, ar nàbaidh. Cha b’fhada gus an cuala sinne an stàirnich aig a’ ghunna. Mach gun tug sinn gus am faiceamaid an do mharbh Alasdair a’ bhiast-dhubh. Mo chreach! Cha b’e biast-dhubh a bh’ann ach tunnagan—a dhà dhiubh marbh air a’ mhuir agus tèile gus a dhol a cochall a cridhe a’ gràcail timcheall orra. Dh’aithnich Tormod gur ann leotha fhèin a bha na tunnagan. Cha dubhairt e cus, ach dh’aithnicheachadh tu air nach robh e air a dhòigh, agus mura robh esan air a dhòigh ’s i nach robh air a dòigh an tè a bha staigh roimhe—Ceit Sheonaidh, a bhean. Bha ise riamh cho dèidheil air beathaichean agus cha robh cat no cearc no tunnag a bhiodh aice nach biodh ’nam peataichean.

Thug i ùine gun chiall ’s cha bhruidhinneadh i ri Alasdair. Bha an teaghlach againne air am maslachadh, ach cha robh cothrom sam bith aig Alasdair air. Chan eil fhios a’m dè thachair aig an àm, ach tha mi cinnteach gun d’fhuair Alasdair a chàineadh gu bhrògan. Nach math nach do thachair dha mar a thachair dhan fhear a mharbh a leannan san abhainn.

Tha cuid a’ ràdh gun do rinneadh an t-òran A Mhairead Og le mac tuathanaich do nighinn àlainn a bha ’na banachaig aig athair. A rèir coltais, bha spèis mhòr aige dhi, agus nuair a thuig a mhàthair seo cha robh i idir air a dòigh. An latha bha seo, chunnaic a’ chailleach gu robh a’ bhanachag ga

[TD 14]

[Dealbh]
Calum Sean

[TD 15]

nighe fhèin agus a’ snàmh san abhainn. Thàinig a mac dhachaigh aig an àm agus thuirt a mhàthair ris gu fac’ i lach air an abhainn. Rinn am balach aiste leis a’ ghunna, agus tha an t-òran ag innse mar a mharbh e a leannan. Tha e coltach gun deach e as a rian nuair a thachair seo, agus ’s e ainm eile air an òran Oran an Amadain Bhòidhich.

Och, ’s i mo mhàthair rinn an call
Nuair chuir i shealg na tunnaig mi;
’S nuair ràinig mise ’n linne chaol,
’S ann bha mo ghaol a’ sruthladh innt’.

Thachair rudeigin coltach ris a seo turas eile, nuair a mharbh Calum Sean tunnag air Ruairidh Uilleim a bha fuireach bìdeag an taobh thall dhen taigh againne. Bha Calum sean air racaid de bhaidhsagal a’ dol sìos an leathad gun dòigh air stad. Leum tunnag a-mach o thaigh Ruairidh agus siud an lùib na cuibhill thoisich aig Calum Sean gun tug i. Cha robh dol as aice, agus cha robh dol as aig Calum Sean na bu mhò—bha esan an comhair a chinn ann an clais an rathaid. Rinn Ruairidh bòlaich mhòr mun tunnaig, a’ càineadh Chalum Sean agus ag innse dhan a h-uile duine dè dhèanadh esan air “mac a leithid seo” nuair a gheibheadh e greim air. Bha spòrs aig na balaich iomadach oidhche as dèidh sin a’ dol gu taigh Ruairidh Uilleim ’s a’ gràcail aig ceann an taighe. Thigeadh Ruairidh a-mach a’ guidheachan dhaibh ’s gan ruagadh leis na clachan. Cha robh an còrr a dhìth air na balaich.

Rinn na balaich òran do Ruairidh ’s dhan tunnaig a bha dol rudeigin mar seo:

Hò mo thunnag, hè mo thunnag,
Hò mo thunnag riabhach,
Gur e mise tha fo sprochd
A-nochd a’ dol gad spìonadh.

Chan eil cuimhn’ agamsa air a’ chòrr dheth.

[TD 16]

Uighean Ceit Thormoid

“Ma bhàsaicheas i on tuath, iarr a deas i” (a’ ghaoth).

Chan eil fhios a’m gu dè na bha Ailig a’ dèanamh de dh’airgead. Bha a h-uile cailleach a bha sa Chidhe agus cearcan aca a’ breith, agus chithinn-sa iad a-nall an rathad le sgùird de dh’uighean a’ tighinn a cheannach siùcar, sòda arain, puicean guirmein, agus gach rud eile air am biodh taigh a’ cur feum. Bha Ailig a’ buannachd dà uair air a’ mhalairt iomlaid a dhèanadh e ris na cailleachan. Bha e buannachd air an stuth a bha e a’ reic riutha agus tha fhios gum biodh beagan buannachd aige cuideachd as na h-uighean. Bha na h-uighean sin air am pacaigeadh ann am bogsa mòr. Ghabhadh am bogsa deich dusain fhichead; ’s math tha fhios a’m air a siud—nach iomadh uair a chuidich mi Ailig a’ lìonadh nam bogsaichean? Cho fad’ ’s mo chuimhne, ’s ann a Ghlaschu a bha na h-uighean sin a’ dol airson an reic. Bha muinntir Ghlaschu glè fheumach aig an àm sin air uighean blasda cearcan Ceit Thormoid. Tha fhios nach cuireadh na <eng>rickets<gai> aca droch fheum orra.

As dèidh a’ chogaidh mu dheireadh, bha an t-uabhas uighean a’ tighinn a-mach as Arcaibh. Tha mi cinnteach gun do thòisich an obair ’nam measg mar a bha cailleachan Bheàrnaraigh—feadhainn aig am biodh croitean a’ cumail dusan no dhà de chearcan agus a’ ceannach na bha a dhìth air an taigh de bhiadh le uighean. ’S e an àireamh bheag chearcan a bha iad a’ cumail an uair sin toiseach tòiseachaidh na malairt mhòir a bha an Arcaibh a thaobh uighean. Chuala mi gun tàinig còig millean dusan ugh a-mach as Arcaibh na 1950. Chaidh milleadh mòr a dhèanamh air saothair nan croitearan agus obair nan cearc tràth air a’ bhliadhna 1953 nuair a sguabh stoirm mhòr na h-Eileanan. Chaidh na bothagan, leis na bhiodh annta de chearcan, a thogail dhan adhar leis a’ ghaoith agus a chur ’nan spealgan ris na cnuic mìltean air falbh—obair bhliadhnaichean air a sgrios ann an aon oidhche. Cha robh muinntir Arcaibh fada chon an d’fhuair iad air an casan a-rithist, agus fo cheann na bliadhna sin fhèin thàinig fiach millean not de dh’uighean a-mach as an eilean a-rithist.

Tha dòighean aca air Ghalltachd an-diugh air a bhith cumail chearcan ann an àrosan mòra thaighean ann an cèidsichean far nach fhaic iad adhar no solas an latha ach fad am beatha a’ breith uighean. Seo an dòigh as saoire air uighean fhaighinn, ach saoil a bheil na h-uighean cho math ’s cho blasda, ’s cho math dhut, ri uighean nan cailleachan a bhiodh a’ tighinn a bhùth Ailig leis a’ bheagan a bhreitheamh na cearcan aca fhèin?

[TD 17]

Imrich gu Bàgh a’ Chàise

Mun duirt Iain Mac Alasdair Bhàin ri a mhac Tormod: “Ith e, is ith gu math e, am biadh deireach. Chan e mise tha dol gad mharbhadh ach do mhàthair.”

Ri mo chiad chuimhne bha ochd deug de thaighean eadar an clachan agus Rubha na Geodha Duibhe, le teaghlaichean mòra anns gach taigh. Anns na h-ochd taighean deug a bha sin bha trì fichead duine ’s a deich a’ fuireach. Sluagh mòr, ach cha robh an teachd-an-tìr mòr; ach ged nach robh, bha iad cho sona ’s a bha an latha cho fada, ri iasgach ghiomach agus a’ falbh a sheòladh—sin am bith-beò a bh’aca. ’Na mo bheachd-sa, ’s ann a bha cus sluaigh air an eilean, agus aig an àm air a bheil mise bruidhinn bha an rìoghachd air fad gu math truagh dheth. Dh’fheumadh rudeigin tachairt, agus ’s e thachair am Beàrnaraigh gun do dh’fhalbh sia teaghlaichean deug agus gun d’fhuair iad croitean anns na Hogha Bheag, Bàgh a’ Chàise agus Loch Portain.

Seo an fheadhainn a dh’fhalbh len cuid theaghlaichean: Ailig Beag, Dòmhnall Ruairidh, Dòmhnall Iain Aonghais ’Ic Ruairidh, Seòras Dhòmhnaill Bhàin, Niall Iain ’Ic Choinnich, Dòmhnall Ghilleasbaig, Seonaidh Cùbair (an Saighdear), Tormod Bhrùsda, Gilleasbaig Chaluim, Ailean Bàn, Seonaidh Nèill, Ruairidh Dhòmhnaill, Calum Fhionnlaigh, Niall Dhòmhnaill ’Ic Nèill, Ailean Lachlainn agus Coinneach Dhonnchaidh.

Tha fhios gu robh beatha gu math cruaidh aca far an deach iad. Cha robh talamh ro mhath ann airson àiteach—mòinteach bhog nach gabhadh treabhadh le each is crann mar a bha iadsan eòlach air am Beàrnaraigh. ’S ann a’ taomadh ’s a’ dèanamh fheannagan a bha iad. Bha aon each ann aig fear ris an canadh iad an Cìobair, agus bhiodh esan a’ giùlain ghnothaichean ann an seic air muin an eich. Cha bhiodh e a’ treabhadh no ri obair earraich sam bith leis. Thigeadh bàrr glè mhath as an talamh, ach cha b’ann gun obair is gun saothair. Cha robh rathad mòr ann ach frith-rathad eadar na trì bailtean beaga bha sin. Cha robh dòigh air faighinn dhan chòrr de dh’Uibhist ach aona chuid a’ coiseachd tron mhòintich no le eathar as Loch Portain gu ruige Loch nam Madadh.

An fheadhainn dhiubh aig an robh eathraichean, bha iad glè mhath dheth, eadar obair croite, iasgach ghiomach, iasg geal le lìn mhòra agus iasgach an sgadain. Bhiodh na baraillean làn sgadain aca agus iasg geal air a shailleadh agus air a chruadhachadh mu choinneamh a’ gheamhraidh. Thill sia dhe na teaghlaichean air ais do Bheàrnaraigh as an do dh’fhalbh iad. Bha Niall Tuairneir ’na mhaighstir-sgoile ann fad iomadh bliadhna agus tha mi

[TD 18]

cinnteach gun do rinn esan cuideachadh air iomadach dòigh am measg na h-òigridh. Aig an àm bhiodh na balaich a bha mach as an sgoil a’ falbh gu iasgach nam breac shìos am Peairt agus an àiteachan eile. Bha seo a’ toirt beagan maoin a-staigh dha na dachaighean agus a’ cuideachadh gu mòr leis an teachd-an-tìr.

Bho chionn beagan bhliadhnaichean air ais thàinig “sgrìob liath an earraich” air na trì bailtean beaga ud mar a thàinig air iomadh àite eile air feadh na Gàidhealtachd agus nan Eilean. Chan eil mòran sam bith air fhàgail ann dhen fheadhainn a dh’fhalbh a Beàrnaraigh bho thùs. Nuair a dh’fhàs na teaghlaichean suas cha robh obair ann dhaibh, agus thòisich duine is duine air dràbhadh air falbh gu ruige a’ Ghalltachd. Cho fad’ ’s a nì mise mach, ’s e còig taighean a th’ann an-diugh anns a bheil cuideigin a dh’fhalbh a Beàrnaraigh an toiseach. A bharrachd air na chaidh ann de mhuinntir Bheàrnaraigh, thàinig teaghlaichean ann as Scalpaigh, is far tìr-mòr Na Hearadh agus as Boighreigh.


Obair na Mòna

Seonaidh Bhrùsda a’ toirt breith air an t-sìde: “Bonaid air Ròineabhal, ’s ceò air na beanntan meadhain, Mac Iain Bhàin a’ dol dhan eilean—seall a-mach air do shon fhèin.”

Bha a’ chuid mhòr de mhuinntir Bheàrnaraigh an uair ud a’ buain mhòna ann an Sròmaigh agus Aird Heanais. Bhiodh sgioba a’ falbh tràth sa mhadainn—deichnear fhear agus dà bhoireannach. Bhiodh dithis a’ feannadh no a’ rùsgadh a’ phuill, bha dithis fhear timcheall gach iarainn, agus bha dithis bhoireannach a’ dol ann a dheasachadh bìdh dha na fir. Bha iad a’ cumail a-mach gun gearradh ceithir iarainn ann an latha na chumadh connadh bliadhna ri teaghlach cuimseach sam bith.

Seach gum biodh iad air falbh fad an latha, dh’fheumadh cuid mhath bìdh a dhol ’nan cois. Cha dèanadh math a bhith goirid de rud sam bith, agus bha ullachadh mòr air a dhèanamh latha ron àm. Tha mi cinnteach gu robh e ’na chleachdadh bliadhnaichean ron seo aig an òigridh a bhith cruinneachadh an coinneamh nan eathraichean nuair a thigeadh iad as an eilean. ’S e’n t-adhbhar air a seo gum biodh gu leòr de bhiadh math air fhàgail agus bhiodh na boireannaich gu pailt-làmhach leis. B’e <eng>treat<gai> mhòr a bha anns na h-uighean, a bhite air a bhruich cruaidh aig biadh a’ mhadhain-latha. Rud eile a bhiodh dùil againn ris, ’s e duf mhilis mhath a bha air a bruich ann an clobhda. Nam biodh Mòr Iain ’Ic Coinnich air tè dhe na boireannaich, bha a’ chlann air fad a’ dèanamh dìchill a bhith aig a’

[TD 19]

chladach ’na àm. Bha Mòr cho laghach ’s cho còir, agus bha fhios againn nach deidheamaid dhachaigh falamh.

Ged a bha iarraidh an còmhnaidh air Mòir ann an sgioba buain mhòna, cha robh i idir math air muir, agus nam biodh a bheag no mhòr de ghaoith ann bhiodh an t-eagal oirre. An latha bha seo bha a’ ghaoth an ceann agus i rudeigin greannach. Bha an t-eathar a’ dol seachad air sgeir ris an canadh iad Clachan Iain Ruaidh, agus dh’èigh cuideigin ri Mòir airson a h-aire a thoirt far an eagail, “Seall, a Mhòr, siud Clachan Iain Ruaidh.”

“Tha mi coma sin,” arsa Mòr; “cha mhotha leam iad an ceartuair na clachan coin.”

Bha gearradh-cainnte a’ dol an uair ud a bha sgaiteach. An fheadhainn sin a bha sgiobalta air an teanga, bha gach duine gam feitheamh agus fhios aca gun tigeadh rudeigin a-mach a bheireadh gàire orra. Sin mar a thachair a thaobh Màiri, piuthar m’athar. Tha e coltach, nuair a bhiodh eathar a’ dol gu mòine, gum biodh dròbh dhaoine a’ cruinneachadh airson an t-aiseag fhaighinn. Dh’fhalbh eathar air choreigin an latha bha seo agus Màiri air bòrd. Bha e coltach gu robh fear an eathair gann san fhradharc agus bhuail e an t-eathar air sgeirean dha no trì thursan mun do ràinig iad an t-eilean. Feasgar, an àm bhith tilleadh dhachaigh, ’s a h-uile duine san eathar, sheas Màiri an teis-meadhan na bha air bòrd agus dh’èigh i ris an sgiobair, “Siuthad a-nis, a dhallag na galladh, na fàg thusa bàirneach air sgeir air eadar seo is Beàrnaraigh.” Saoil am b’aithne dhi an seann òran:

’S iomadh sgeir dhubh ris na shuath i,
Agus liathag ghlas a ghluais i,
Agus duileasg donn a bhuain i,
Agus bàirneach glas a bhuail i.

’S e seann òran luaidh a tha siud, ach fhreagradh e glan mar a thuirt Màiri ris an sgiobair.

Nis, nuair a chaidh an sluagh a dh’fhuireach a Bhàgh a’ Chàise agus a fhuair iad air dòigh gu math ann le taighean a thogail ’s na croitean a dheisealachadh gu am miann, thòisich fear is fear dhiubh air òrdain a ghabhail o mhuinntir Bheàrnaraigh gus mòine a bhuain dhaibh. Bha mòine nam Beàrnarach ann an eilean a bha gu math deiseil do Bhàgh a’ Chàise—’s e sin Sròmaigh—agus mar sin rachadh aig fir Bhàgh a’ Chàise air obrachadh o glè mhoch sa mhadainn gu glè anmoch feasgar. Cha toireadh iad fada mar sin air mòine teaghlaich a bhuain. ’S e duine mòr foghainteach a bha ann an Seonaidh Friseal, agus cha robh Dòmhnall Ghilleasbuig fad’ air dheireadh air. Bha an dithis seo an còmhnaidh am pàirt, agus abair thusa gun cuireadh iad obair as an dèidh nuair a thòisicheadh iad. ’S iad a bhiodh a’ buain na mòna againne fad iomadh bliadhna. Bha e furasda gu leòr a’ mhòine a bhuineadh Seonaidh aithneachadh—fàdan mòra fada—ach

[TD 20]

bha sinne fortanach gu robh mòine chruaidh mhath againn a bha furasda a tiormachadh, air neo mun duirt Ruairidh Uilleim, “Thigeadh Là a’ Bhreitheanais ’s cha tiormaicheadh fàdan fada Sheonaidh Frèasair.” ’S e crùn am pàigheadh-latha a bh’ann an uair ud, ach tha mi cinnteach gu feumadh muinntir Bhàgh a’ Chàise barrachd air crùn a rèir nan uaireannan a bha iad ag obrachadh gach latha.

Dh’fheumte an uair sin a togail ’s a cruachadh mum biodh i an ìre a toirt dhachaigh leis an h-eathraichean. Bhiodh ceithir fhear anns gach eathar is b’e luchd na cuid bu mhotha dhe na h-eathraichean trì fichead cliabh. Cha robh laimrigean cearta muigh no staigh, agus dh’fheumadh iad falbh as Beàrnaraigh mu letheach lìonaidh; agus mus luchdaicheadh iad na h-eathraichean agus faighinn air ais dhachaigh, bhiodh e an uair sin muir-làn agus e beagan na b’fhasa am falmhachadh. Bhiodh duine no dithis an còmhnaidh an coinneamh an eathair gus làmh-chuideachaidh a thoirt ga falmhachadh. Cha robhas a’ cur na mòna an uair sin ach suas chon a’ mhur-làin gus am faigheadh duine tide a cairteachd dhachaigh. B’e luchd eathair seachd no ochd a chairtean agus b’e connadh bliadhna teaghlaich còig luchdan. Bhiodh gach fear a bha san sgioba a’ faighinn còig luchdan, agus nuair a bhiodh sin dhachaigh thòiseachadh iad air cobhair a dhèanamh air feadhainn aig nach robh eathraichean iad fhèin air neo nach robh fireannach san taigh. ’S ann air pàigheadh-latha a bhiodh iad a’ dèanamh seo. Bhiodh na fir a’ faighinn crùn am fear agus crùn eile airson an

[Dealbh]
Calum Dhòmhnaill Bhàin (leis an aid), May ri thaobh, is Seonaidh Dhòmhnaill Bhàin ’s a ghualainn ri tacsa; agus ris an aghaidh Màiri Anna, bean Chaluim; Mòr Iain ’Ic Choinnich, a bha math air duf a dhèanamh; agus mi fhèin ri a thaobh—1956

[TD 21]

eathair. Bhiodh lathaichean ann a bheireadh iad dhachaigh a dhà agus is dòcha lathaichean trì luchdan, a rèir ’s mar a bhiodh an seòl-mara. ’S e obair gu math sgìth, marbhtach a bha seo air bodhaig duine, ach dh’fheumte an cothrom a ghabhail air an t-sìde.

Nam biodh gaoth chothromach ann, ’s e siùil a bhiodh iad a’ cleachdadh. Dh’fhàs sinne cho eòlach air dath agus cumadh nan seòl agus gun aithnicheamaid gach eathar fa leth nuair a nochdadh i rinn a’ tighinn as an eilean. Bha biadh math ga dheasachadh an uair sin, agus bhiodh an sgioba gu math feumach air. Nam b’ann air an làn mhaile a bhiodh iad a-muigh, ’s e ham is uighean a rachadh a dheasachadh; agus nam b’ann feasgar, ’s e dìnnear a bhiodh deiseil mun coinneamh. Bhiodh gach seòrsa annlain ann leis a’ bhuntàta. Seach gur e an samhradh a bh’ann, bha gnothaichean na bu phailte ’s na b’fhasa am faighinn. Tha cuimhn’ agam air rud a bha anabarrach deiseil aig an àm. ’S e sin coilich òga. Nuair a thigeadh gur as tràth air an earrach, bha na coilich anns an Iuchar air fàs gu ìre mhath, agus is iad fhèin agus an sùgh a thigeadh dhiubh a bhitheadh math milis leis a’ bhuntàta ùr. Bhiodh duf air a bruich ann an clobhda gu math tric aig bean an taighe deiseil air an coinneamh. Chuala mi gu math tric mar a bhiodh Màiri NicCumhais ag ràdh ri sgioba an eathair: “Coma leibh dhen sgudal chaca buntàta tha sin—gabhaidh an tì ’s an <eng>dumble<gai>”—’s e “<eng>dumble<gai>” a bh’aice air <eng>dumpling<gai>. Bha Màiri dèidheil air an tì, agus bu toigh leatha làidir i agus bha i smaoineachadh gum bu chòir dhan a h-uile duine eile bhith air an aon ràmh rithe fhèin. Bha a’ phoit tì a’ dol dhan teine leth-uair co-dhiù mu ruigeadh an t-eathar tìr feuch am faigheadh i tarraing cheart.

Tha dotairean an-diugh a’ cumail a-mach nach eil tì—gu h-àraid tì làidir—math do stamag duine, ach cha chuala mise ’s chan aithne dhomh gun do chuir Màiri NicCumhais seachad latha riamh san leabaidh le droch stamaig.

Tha sanasan air TV a’ cumail a-mach gu bheil dà mhìle toll anns na pocain tì, ach ged a bhiodh dà mhillean annta tha mi smaoineachadh gum b’fheàrr le Màiri NicCumhais croglach mhath dhe na duileagan tiorma a chur dhan phoit airson tuairmse na b’fheàrr a bhith aice air neart na tì.

Bha gu leòr dhe na taighean agus an teine air an làr, agus ’s e bhitheadh blàth, cofhurtail agus inntinneach a bhith mu choinneamh air oidhche fhuar gheamhraidh. Thòisich an uair sin stòbhaichean air tighinn dhan eilean; cha robh an taigh-cèilidh riamh tuilleadh cho laghach. ’S math mo chuimhne fhathast air bodach no dhà a bhith air beulaibh an teine agus blast math aca as a’ phìob; gu dè cho cuimseach ’s a bha iad len cuid smugaidean—bhiodh gaoir aca a’ bualadh air na h-èibhlean am mullach an teine!

Bhiodh pige deoch anns gach eathar, deoch min-choirce. Tha e coltach gu robh an t-uisge fuar le croglach de mhin-choirce air a chur ann na b’fheàrr gus casg a chur air a’ phathadh, gu h-àraid nam biodh i lathaichean a dh’aois agus air fàs rudeigineach geur. Chòrdadh e glè mhath rinne, is sinn ’nar balaich, a bhith toirt deoch mhath as a’ phige nuair a bhitheamaid gan cuideachadh a’ falamhachadh an eathair.

[TD 22]

An t-Earrach

“Solas Di-sathairne earraich no fhoghair: ’s leòr aonan sna seachd bliadhna dhiubh.”

Ged nach robh na taighean cho math ’s a tha iad an-diugh, leis gach deisealachd a ghabhas cur ann an taigh, bha na mnathan-taighe pailt cho pròiseil agus pailt cho cùramach mu ghlaine is a tha mnathan-taighe an là an-diugh. An àm an earraich, nuair a bhiodh am buntàta san talamh is a’ mhòine air a buain, thòisicheadh bean an taighe air ùpraid ’s air glanadh. Cha robh troidht mhàthar a-staigh, eadar plaidichean, cuibhrigean, aodach-obrach ’s gach piullag eile a bhiodh timcheall, nach robh dol ann am poca deiseil gu falbh tràth sa mhadainn gu Lochan Mhèilligearraidh. Dh’fheumte latha tioram blàth a thagadh agus bha moch-èirigh air a dèanamh. Bha iad a’ toirt leotha mòine is athailtean a bheothaicheadh an teine. Cho fad ’s mo chuimhne, ’s ann am preis dhubh iarainn a bhiodh am beothachadh air a ghiùlain, agus bhiodh an teine air a thogail ri taobh an locha.

Mhaireadh an nigheadaireachd a bha seo gu feasgar agus tha fhios gum biodh feum air biadh mu mheadhan-latha. Bha seo air a dheaschadh air an teine, agus abair thusa gun còrdadh am biadh seo a-muigh agus air falbh on taigh ris a’ chloinn. Seo an t-àm a bhiodh muran ùr a’ dol dha na leapannan. Bhiodh daoine a’ dol a-mach gu taobh siar an eilein far an robh coilleagan air an robh muran a’ fàs. Bha am muran seo air a ghearradh gu faiceallach ’na dhlòthan no, mar a chanamaid-ne, gibeagan, agus ga thoirt dhachaigh ann am pocannan. Bhiodh bobhstair dhen mhuran san leabaidh. Bha seo cofhurtail gu leòr airson greiseag, ach obh, obh! Tha cuimhne aig mo mhàs fhathast air cho biorach ’s a bha bioran a’ mhurain. Bhiodh e math an uair sin a bhith faighinn àileadh ùrail far an aodaich-leapa.

Bhiodh an t-Sàbaid air a cumail gu math cùramach. Bha Di-sathairne ’na latha trang—latha ullachadh airson na Sàbaid. Cha robh uisge no solas an dealain sna taighean. Chan eil cuimhn’ agam a-nis cia mheud làdach uisge a bhiodh a’ tighinn as an tobar. Bha tobar math againne—tobar a’ Chidhe a chumadh uisge ri iomadh dachaigh; ach nam biodh tiormachd mhòr ann rachadh an tobar a thràghadh iomadach uair air Di-sathairne. Ach cha bhiodh e fada a’ lìonadh a-rithist. Bha cuilbhear garbh a’ tighinn a-mach fo bhonn creige. Nuair nach biodh ann ach dràbhag bheag, bhiodh rann againn ga ghabhail:

Tobar, tobar, sìolaidh,
’S nighean an Rìgh ag iarraidh deoch.

[TD 23]

Bha sinne an dùil gu lìonadh e na bu luaithe.

Nuair a bhiodh gnothaichean mar seo, dh’fheumamaid làdach no dhà fhaighinn gu math tràth sa mhadainn, agus is ann glè anmoch air an oidhche a thigeadh an làdach mu dheireadh dhachaigh. Bha a’ mhòine ri toirt as a’ chruaich agus poca dhith bhith deiseil ri taobh an dorais a-muigh. Bha brògan air an glanadh agus bha am buntàta air a nighe agus deiseil anns a’ phreis gus as bhruich Latha na Sàbaid. Bhitheamaid a’ dol a-mach air cuairt eadar an dà choinneamh. Mar bu trice, ’s ann air cuairt gu taobh an iar an eilein a rachamaid. Nam b’e an t-earrach a bhiodh ann, bhiodh curacagan a’ breith agus bhitheamaid a’ lorg nan nead agus gan creachadh. Bha uighean nan curacagan uabhasach blasda, agus abair gum bitheamaid air ar dòigh a’ tighinn dhachaigh le beagan dhiubh ’nar pòcaidean. Dh’fheumte bhith gu math faiceallach mum bristeadh iad oirnn.

Bhiodh a h-uile duine an uair ud a’ cruinneachadh uighean nan eun fiadhaich. Bha gu leòr rim faighinn anns na h-eileanan timcheall air Beàrnaraigh. Bha Calum Mac Iain ’Ic Phàdraig ag innse sin anns an oran:

Nuair thig an samhradh is àm breith nan eun,
Na h-eileanan teann oirnn le meall air an fheur
De dh’uighean nan lachain, nam farspach ’s nan gèadh;
An steàrnan ’s an fhaoileag cur taosg ann an cliabh.

Bha latha an t-Searmoin Traisg—Diardaoin a’ chomanachaidh—air a chumail pailt cho cùramach ris an t-Sàbaid fhèin. Bha gach obair a’ stad, agus is e gnothach gu math èigneach a bheireadh eathar air falbh as an eilean ach eathar a bhiodh a’ dol a dh’Uibhist no a Bhàgh a’ Chàise no dhan t-Ob a dh’iarraidh dhaoine a bhiodh a’ tighinn chon a’ chomanachaidh. Cha robh mòran a’ tachairt san eilean fad a’ chomanachaidh; agus a chionn gu robh dà eaglais ann, bha sin còig latha deug aig toiseach an Iuchair nach biodh cus a’ tachairt. ’S e peanas uabhasach a bha seo do bhalaich mar a bha sinne. Bhiodh comanachadh eile air a chumal mun t-Samhain, ach ’s ann a dhèanamaid toileachadh ris an fhear sin seach gu faigheamaid latha saor far na sgoile Latha na Traisg.

Bu toigh leam fhèin an t-earrach. Bha an geamhradh fuar dorcha seachad agus an t-àm air tighinn nuair a gheibheamaid na brògan a chur dhinn agus falbh casruisgte. Bha mi fhèin mar gum bithinn air faighinn a-mach as prìosan, mi faireachadh cho aotrom. Cha choisicheamaid ach gu math gàgach a’ chiad latha no dhà, is buinn nan cas cho goirt, gu h-àraidh nan seasamaid air cloich bhig. Cha b’fhada, ge-ta, gus an cruadhaicheadh craiceann, agus cha chuireadh nì sam bith an uair sin maill ’nar ceum. Seo an t-àm a bhiodh na caoraich a’ breith, agus bha e ’na fhasan againne falbh a-mach tràth sa mhadainn air feadh an àite feuch am faigheamaid caoraich air breith. Bha spot de pheant mar chomharra a’ dol air uan an aona seòrsa ri a mhàthair. Bhiodh an croitear cho toilichte nuair a dh’innseamaid dha gun do rug a leithid seo de chaora agus gu robh uan boireann aice. ’S ann oirnn a bhiodh a’ mhoit a’ dol dhachaigh an uair sin le dhà no trì a dh’uighean thunnag agus iomadh uair dhà no trì sgillinnean.

[TD 24]

Tha cuimhn’ agam aona turas agus fhuair mi caora le Iain Dhòmhnaill air breith. Nuair a chaidh mi ga innse dha cheasnaich e mi gu mionaideach—càit an robh i, dè an seòrsa caora bh’innte—gus an robh mise a’ smaoineachadh mu dheireadh nach robh e gam chreidsinn. Nuair a dh’innis mi dha gu robh adhairc bheag is adhairc mhòr oirre, thòisich e air lasganaich is a’ ràdh nach b’urrainn siud a bhith—gur e molt a bha sa bheathach sin. “Tha mi coma co-dhiù,” arsa mise, “molt ann no as, rug e uan an-diugh.” ’S mise bha ceart—’s i caora a bha sa bheathach, ged a bha Iain a’ smoineachadh fad an t-siubhail gur e molt a bh’innte.


“Cà’il Thusa Dol?”

Mun duirt Dòmhnall Iain ir Seonag Ruadh: “Ma tha thu falbh, thall modhail.”

Bha thìde aig Ailig pòsadh, agus bha fhios aig a h-uile duine gu robh cuat aige, mar a chanamaid, agus ’s ann a thòisich e air ullachadh a dhèanamh airson taigh a thogail ann an Cùl na Beinne. Bha Coinneach Phàdraig a’ cruinneachadh chlach dha agus bha torran chlach ri taobh an rathaid faisg air làrach an taighe. Chuala mi iomadh uair cho math ’s a bha Coinneach air clachan a thaghadh a bhiodh freagarrach ann am balla taighe. Bhiodh e cuideachd a’ buinnig chlach, agus is iomadh clach mhath a dhùisg e mach as cliathaich cnuic le òrd is geinngean. Aig an àm seo bha nurs anns an eilean, tè bheag, le fradharc a bha uabhasach goirid. ’S e “an Nurs Bheag” a bh’aig daoine oirre, agus bhiodh i a’ falbh air feadh an eilein air baidhsagal. An latha bha seo, agus Coinneach ag obair timcheall an tòrr chlach, cò thàinig an rathad ach “an Nurs Bheag” air a’ bhaidhsagal agus, ge b’e dè a thachair, ’s ann a chaidh i an comhair a cinn a mhullach an tòrr. Cha b’e truas a sheall Coinneach rithe. ’S e thubhairt e, “A chiall! Cà’il thusa dol?” Chaidh ise ’na sradagan ach cha do chuir sin cus gruaimein air Coinneach.

Chan eil fhios a’m gu dè cho math ’s a bha i ’na dreuchd fhèin, ach tha e coltach ge b’e dè bhiodh ceàrr air duine gur e an duan a bhiodh aice, “A Dhia, sheòid, gabh thusa <eng>salts<gai>—tha iad math dhut.” ’S ann a shaoileadh tu gu robh cor do chuim a’ cur barrachd uallaich oirre na bha cor do bhodhaig.

Is iomadh rud èibhinn a chanadh Coinneach Phàdraig, agus bha gu leòr dhe na bha e ràdh air a chantainn a-rithist am measg an t-sluaigh—agus sin a-nis air leantainn mar beul-aithris. “Cà’il thusa dol?” aonan dhiubh.

Seo agaibh mar a thòisich fear eile de dh’fhaclan Choinnich.

[TD 25]

Bha e aig aon àm ris na giomaich an eathar Sheonaidh Dhòmhnaill Bhàin. Bha an t-einnsean a bha an eathar Sheonaidh air an deò a thoirt suas o chionn fhada agus, airson nach biodh e a’ cur maill air an eathar, chaidh am propeilear a thoirt dhith agus a chur a-staigh fon deic ’na toiseach. Bha iad an latha seo—latha teth samhraidh gun deò gaoithe—agus iad ag iomradh. Nuair a thàinig am pathadh air Coinneach chaidh e suas ’na toiseach far an robh pige uisge aca, agus dè thachair ris ach am propeilear. Bha Coinneach air a thàmailteachadh gur ann an siud a bha am propeilear an àite bhith mach air a dheireadh ga cur air adhart gus nach leigeadh iad a leas a h-iomradh, agus ’s e a thubhairt e ’s e bruidhinn ris a’ phropeilear, “A, mhì-shealbh nam fear, ’n ann an seo a tha thusa?”

Tha cainnt Choinnich ’na beul-aithris am measg muinntir an eilein gus an là an-diugh.

’S ann glè ainneamh nach biodh feadhainn air chèilidh a-staigh againne air oidhche. Nam b’e fireannaich a bhiodh ann, ’s ann air iasgach is seòladaireachd a bhiodh iad a’ cainnt. Bha ùidh mhòr agamsa bhith ’g èisdeachd riutha, agus cha b’fhada gus an robh fhios agam air a h-uile facal a bhiodh iad aig an àm sin a’ cleachdadh am broinn eathair. Nuair a reidheadh an seòl a thogail, bhiodh e air a theannachadh suas cho teann ’s a ghabhadh e—b’e sin a’ cur seat ann. Bhiodh a’ ghaoth an dara cuid cothromach no an ceann. Nam bitheadh i an ceann, dh’fheumadh iad beatadh, agus cha robh sin furasda am measg na bha siud de sgeirean. Chluinneadh tu na bodaich a’ ràdh, “Thill sinn i aig Sgeir na h-Aibeist agus thàinig i nuas a h-uile sgrìob riamh chon do chuir sinn fodhainn an Sgeir Charrach. Nuair a thill sinn i faisg air Seann Sgeir bha An Eala ’n uair sin fo dhà riof a-nuas seòlaid Sgeir nan Rionnach. Bha fhios againn gum biodh Dòmhnall Beag ga feuchainn mar a b’urrainn dha ach an dèanadh e a’ chùis oirnn. Bha sinne fo thrì cinn air an tac ud, agus nuair a thill sinn i chaidh riof a leigeil rithe.”

Nan tachradh gun tigeadh dà eathar faisg air a chèile, bha an fheuchainn air bhonn, agus bha na bodaich cho dìorrasach agus gum biodh iad am impis car a chur dhiubh. Bha a h-uile balach dhe m’aois-sa eòlach gu leòr air “Thoir leat am fuaradh”; “Fan leis”; “Seas shuas”; “Thig leatha”; “Cum làn i”; “Na bi ga geadadh”; “Stiùir tioram i”; “Bha an seòl air a hiuic”; “Bha i fon chòrsa.”

Nach iomadh oidhche a bha mise an eathar Sheònaidh Dhòmhnaill Bhàin ann an Caolas Sheileigh Bige—smùid de ghaoith an iar-dheas ann ’s am muir a’ fàs dona. Dh’fheumadh a h-uile cliabh tighinn as, na cinn-mhara a’ diobadh. Bhiodh mo shùilean a’ dùnadh leis a’ chadal, agus an dèidh sin bhithinn a’ trod nuair a dh’iarraidh mo mhàthair orm a dhol dhan leabaidh.

Bha mise is mi glè òg eòlach air comharran sgeirean, boghannan agus rocan domhainn far am biodh na clèibh an cur, air am biathadh le cudaigean no suithean. Nam bitheadh an roc car domhainn ’s an sruth laidir, ’s dòcha gu feumadh na clèibh dà bhall, no ball is suaip. Bha iasgach nan giomach gu math na bu duilghe an uair ud na tha e an-diugh, leis a h-uile

[TD 26]

goireas a tha aca airson cuideachadh leis an obair. Aon rud math mun àm ud: bha an giomach gu math na bu phailte na tha e an-diugh.

Seach gu bheil mi sgrìobhadh mu dheidhinn iasgach ghiomach, ’s dòcha gun fheàrr dhomh leudachadh beag a dhèanamh air an obair. Cho fad ’s as aithne dhomh, chan eil ach dithis beò am Beàrnaraigh an-diugh a bha ri clèibh an uair ud. Mar a thubhairt mi, bha an giomach pailt; ach bha iomadach rud eile an aghaidh nan iasgairean a bha dèanamh am beatha gu math cruaidh.

Bha na h-eathraichean beag ’s cha robh dol ach seòl is ràmh. Fhad ’s a bha gaoth ann cha robh cùisean cho dona, ach nam bàsaicheadh i cha robh air ach an dà ràmh. ’S e ràimh, co-dhiù, a bhiodh iad a’ cleachdadh an àm togail

[Dealbh]
Coinneach Phàdraig le Màiri is Lena

[TD 27]

nan cliabh; bhiodh dithis ag iomradh, fear ’na deireadh—’s e seo obair an sgiobair—a’ tarraing nan cliabh, agus an ceathramh fear gam biathadh, ’s gan stobhadh. Seach nach robh na h-eathraichean ach beag ’s gu robh seòl ri obrachadh, cha robh rian no rathad gum b’urrainn dhaibh cus chliabh a thoirt leotha, ’s cha mhotha na sin a dh’fhaodadh na cléibh a bhith mòr. Bha am biathadh aca fhèin ri ghlacadh. Cha robh guth an uair ud air biathadh a cheannach mar a bhios iad an-diugh; cha robh comas aca air co-dhiù.

An latha bha iad a’ dol a chur lìon-beaga dh’fheumadh iad moch-èirigh a dhèanamh, agus luga a thogail an toiseach airson biathadh nan lìon. Rachadh na lìn a chur an toiseach, agus an uair sin na clèibh a thogail agus air ais chon nan lìon. Nam biodh iad fortanach, bhiodh de dh’iasg air na lìn na dhèanadh biathadh dhà no trì lathaichean dhaibh. Sa gheamhradh bhiodh cudaigean pailt timcheall a’ chladaich againn, agus gu tric chitheadh tu dhà no trì a dh’eathraichean ’nan sreang tarsainn bàigh agus gach eathair is tàbh thar a cliathaich gu trang ag iasgach nan cudaigean.

Cha bhiodh barrachd air dusan cliabh an duine aca. ’S ann air toinne air a tearradh a bha na lìn air an dèanamh, ach ged a bha i air a tearradh fhèin dh’fheumadh gach cliabh a bhith air a chòmhdach dà uair sa bhliadhna.

Ged a tha e doirbh a bhith beo an-diugh, tha e gu math furasda do dhuine a tha ri iasgach no ri maorach not no dhà a dhèanamh. Tha pris mhòr air giomaich is air faochagan is crùbagan agus—rudan nach do chuir sinne meas riamh oirre—deiseagan. Cha bhitheamaid ach gam bualadh ri beul an eathair gus nach cuireadh iad dragh oirnn gu bràth tuilleadh a’ goid a’ bhiathaidh as na clèibh.

Aig an àm a bha mise ’g obair air clèibh—mi fhèin is Alasdair ann an eathar gu math beag—a’ <eng>Wren<gai>—dh’fhas Màiri piuthar m’athar gu math tinn. Bha i gu cinnteach air leabaidh a’ bàis, mar a chanadh duine. Bhithinnsa a’ dol a choimhead oirre a h-uile latha ach am faicinn ciamar a bha i. An latha bha seo, air Di-luain, chaidh mi null agus an dèidh dhi na gnothaichean àbhaisteach fhaighneachd dhìom, thubhairt i as a guth-thàmh, “An d’fhuair sibh crùbagan an-diugh, a ghràidh?” Thubhairt mise nach d’fhuair—seach gur e Di-luain a bh’ann nach robh biathadh anns na clèibh.

“An d’fhuair sibh idir deiseagan?” ars ise. Bha fhios agam gu robh i dèidheil air maorach, ach cha b’urrainn mi a chreidsinn gun itheadh i deiseagan, agus thuirt mi seo rithe.

“O ghràidh,” ars ise, “an e na Peatarsanaich dhubha—dh’itheadh iad na deargannan tràghad.” ’S e leth-Pheatarsanach a bha innte fhèin. Tha còrr is deich bliadhna fichead on uair ud, agus is ann bho chionn trì no ceithir a bhliadhnaichean air ais a thòisich iarrtas aig marsantan maoraich air deiseagan, agus miann mhòr aig na Spàinnich orra. Bha na “Peatarsanaich dhubha” bliadhnaichean air thoiseach orrasan.

[TD 28]

<eng>Ocean Blend<gai>

Bha Pabaigh ainmeil bho shean a thaobh an uisge-bheatha a bhiodh a’ tighinn as. Anns an linn a chaidh seachad bha sluagh mòr air Pabaigh agus, seach gu robh an t-eilean cho iomallach agus cho doirbh faighinn ann, gu h-àraidh ri droch shìde, cha tigeadh eathar air àrainn an eilein gun cuideigin dhen t-sluagh ga faicinn. Agus chuir iad an cothrom a bha seo gu deagh bhuill nuair a thòisich iad air dèanamh an uisge-bheatha.

Chan eil fhios an-diugh cuin a thòisich an obair seo, ach tha e coltach gu robh i ainmeil aig an àm. Bhitheadh gàidsearan o àm gu àm a’ feuchainn ri faighinn orra gun fhios daibh, ach bha dòigh aig fear an eathair air brath a thoirt do muinntir Phabaigh gu robh cuideigin aca air bòrd; agus mu ruigeadh an t-eathar tìr bha gach poit-dhubh ’s gach soitheach ’s gach buideal air an cur am falach far nach laigheadh sùil orra. Bhiodh an t-Uachdaran a’ ceannach an uisge-bheatha gu math saor agus ga reic air tìr-mòr le prothaid mhath dha fhèin.

Am fear a bha dèanamh an uisge-bheatha, bhiodh e fhèin ga bhlaiseagraich chon am faigheadh e e aig an neart cheart. Tha e ri ràdh, nan cuireadh làn slige bhàirnich an deoch air, gu feumadh e an uair sin a bhaisteadh le a dhà uimhir de dh’uisge a mheasgachadh ris; agus tha e coltach gur ann as tobar Leathad Ullaraidh am Beàrnaraigh a bha an t-uisge a’ tighinn.

Thachair seo bho chionn fhada an t-saoghail—ach seo rud a thachair ri mo chuimhne fhèin, ged nach robh mi ach glè òg. Thàinig uisge-beatha as Pabaigh aon uair eile agus bha am fear seo cuideachd cho làidir agus gun fheumadh e bhith air a bhaisteadh le a dhà uimhir de dh’uisge a chur ann. Tha mi’n dùil gur ann an 1926 a thainig togsaidean air tìr air taobh siar nan eileanan. Chan eil fhios a’m, agus chan eil fhios aig duine as aithne dhomh, an robh no nach robh sgrìobhadh sam bith air na togsaidean. Co-dhiù, chaidh aithneachadh gur e spiorad air choreigin a bh’ann, agus chuir cuideigin air falbh pàirt dhen stuth seo agus thàinig fios air ais gur e uisge-beatha a bh’ann.

Chan eil sgeul agamsa ach air ceithir togsaidean a thàinig air tìr. Tè ann a Hùisinis, ann an ceann a tuath Na Hearadh; tè ann am Pabaigh, tè ann am Beàrnaraigh agus tèile ann a Bhàlaigh.

Chualas shuas ann am Brèidhnis gun tàinig an tè air tìr a Hùisinis, agus thainig sgioba ann an eathar ann an dubh dorcha na h-oidhche agus ghoid iad an togsaid. Nach iad a bhiodh air an tàmailteachadh ach muinntir Hùisinis. An tè a thàinig air tìr am Beàrnaraigh, ’s e balaich Fhionnlaigh Bhàin a fhuair i shìos an Rubha Bhoisinis. Chaidh fios a chur air falbh mu dheidhinn agus thàinig fear on Taigh-Chusbainn, chaidh a’ chnag a thoirt as

[TD 29]

an togsaid agus a h-uile boinne bha innte a leigeil dhan chladach. Chuala mi gun deachaidh cuid math a shàbhaladh as an tè a bha a Bhàlaigh. Tha mi dhen bheachd gur e duine a bhuineadh do dh’Uibhist a thàinig on Taigh-Chusbainn. Thuirt e ris an fheadhainn aig an robh an togsaid gu feumadh esan am bunc a thoirt aiste ach gu robh e deònach an t-eilean fhaicinn agus gun tilleadh a rithist feasgar gus gum biodh e cinnteach gu robh an togsaid falamh. Bhan an togsaid falamh gun teagamh sam bith nuair a thill an duine còir, ach ’s e glè bheag dhen uisge-bheatha a chaidh gu talamh.

Chan eil fhios cia mheud ’s a thàinig air tìr shìos a deas oirnn. Tha fhios gum biodh daoine ga chumail gu math falachaidh gun tàinig togsaid air tìr. Cluinnidh sinn chon an là an-diugh Oran an Uisge-bheatha a chaidh a dhèanamh aig an àm:

An t-uisge-beatha tighinn on iar
’S am bliadhna cur a’ chuthaich oirnn.

Mar a thubhairt mi, thàinig togsaid air tìr am Pabaigh agus is iomadh duine a fhuair blasad dhe na bha innte. Cha chualas riamh san Taigh-Chusbainn gun tàinig i seo air tìr. Bha Pabaigh iomallach ’s cha robh e furasda do choigreach faighinn ann no idir cluinntinn gu dè bha tachairt air an eilean. Aig an àm ud, ’s e triùir bhràithrean a bha ’nan cìobairean san eilean. Bhiodh iasgairean Bheàrnaraigh an còmhnaidh a’ tadhal orra, agus tha mi cinnteach, nuair a chualas gu robh togsaid uisge-bheatha air tìr ann, gum biodh an tadhal na bu trice agus na cèilidhean na b’fhaide ’s na b’inntinniche. Bha gu leòr de stuth cruaidh a’ tighinn a Bheàrnaraigh an lùib nan iasgairean—’s e <eng>Ocean Blend<gai> an t-ainm a bh’aca air. Bha spòrs is fealla-dhà gu leòr a’ dol nuair a chruinnicheadh triùir no ceathrar iasgairean ann an taigh airson cèilidh ’s a thigeadh am botal mun cuairt. Bha aon taigh ann agus tha e coltach gu robh fear an taighe fialaidh leis a’ chuaich, agus ’s e <eng>Cafe Argos<gai> an t-ainm a thug iad air an taigh. Bha àite òil an Amsterdam mun àm ud a bh’air aimneachadh <eng>Cafe Argos<gai> air an robh seòladairean gu math eòlach. Bha iad oidhche eile ann an taigh air choreigin, agus nach ann a ghabh a’ chailleach smùid bheag agus thòisich i air toirt earrannan as a’ Bhìoball, agus thionndaidh e mac rithe a’ ràdh, “Na bi thusa a dol dhan Fhìrinn le cathadh deoch.” Theirig an togsaid ’s cha robh an còrr mu dheidhinn, ach bha e math fhad ’s a mhair e.

Tostaichean

Chan uisge-beatha ach uisge-bàis,
An t-uisge chnàmh mi ’na mo chom;
An t-uisge dh’fhàg mo cheann-sa liath,
An t-uisge dh’fhàg na ceudan lom.

An t-uisge rinn amadan de dhuine glic
’S a rinn duine glic de dh’amadan.

[TD 30]

Cleasan san Sgoil

“Nuair a thèid Fionn dhan bheinn, iarr sa chladach e.”

Ann an crùnadh: “Feuch nach tig na sgibeagan gu bhith trom.”

Bha Ceanaidh Choinnich Phàdraig, Seonaidh Dhòmhnaill Iain Mhoireasdain agus Alasdair mo bhràthair anns na comhaoisean. Bhiodh iad an còmhnaidh còmhla agus tha mi cinnteach nach bu mhodhail iad iomadach uair.

Ged a bha Ceanaidh beagan bhliadhaichean na bu shine na mise, bha mi anabarrach dèidheil air a bhith ’na chuideachd, agus bhithinn gu math tric a’ dol a-null gu Tarra-Loch dhan taigh aca. Bha mi an turas a bha seo a’ fuireach thall ann aig deireadh seachdain, agus Latha na Sàbaid chaidh earbsa rinne pairt dhen dìnnear a dhèanamh nuair a dh’fhalbh muinntir an taighe dhan t-searmon. Bha buntàta ri bhruich agus <eng>pudding<gai> rus ri dèanamh. Feumaidh gu robh Ceanaidh mion-eòlach air an obair, agus thòisich e air gnothaichean a dheasachadh gus am biodh an dìnnear deiseil nuair a thigeadh càch dhachaigh.

Mar a thàining seo ’nam chuimhne an dràsda, ’s e a bhith coimhead <eng>Breakfast TV<gai> sa mhadainn an-diugh agus duine a’ sealltainn mar a bha <eng>pudding<gai> rus air a dèanamh. Bha aige ri cur dhan àmhainn airson uair gu leth, agus nuair a thug e mach i bha craiceann donn snog oirre agus a choltas oirre gu robh i cho blasda ’s gun itheadh tu do chorragan as a dèidh. Nis, ’s e th’agam dhuibh nach robh àmhainn idir aig Ceanaidh, agus a dh’aindeoin sin bha a’ phudding aigesan a’ coimhead pailt cho math ris an tè a chunnaic mi air an TV. Bidh ceist oirbh ciamar a bha seo, agus sin dìreach an rud tha mise dol a dh’innse dhuibh an drasda.

Nuair a bha e smaoineachadh gu robh an rus bruich, chaidh e dhòrtadh ann am bobhla mòr. Chuir e spògan a’ chlobha dhan teine agus chuir e crathadh math siùcair air an rus anns a’ bhobhla. Nuair a bha spògan a’ chlobha dearg shuath e e ris an t-siùcar a bha e air a chrathadh air an rus, agus nach ann a dh’fhas an siùcar donn. Bha an sgrath craicinn a bha seo anabarrach milis, blasda, ged as dòcha gu robh beagan luatha fhathast air spògan a’ chlobha. Feumaidh mi an <eng>recipe<gai> ud innse do <eng>Fanny Craddock<gai>.

Siud an dearbh latha cuideachd a dh’fhàs mise tinn ’s a bha mi a’ cur a-mach an dèidh smoc mhath a thoirt as seann phìob anns an robh tombaca dubh aig Coinneach Phàdraig. Cha deachaidh an là ud as mo chuimhne airson ùine mhòir, agus bha a bhuil—cha do thòisich mise air smocadh chon an robh mi seachd deug no ochd deug, ged a bha sgoilearan eile timcheall orm cus na b’òige na mise agus smùid aca air smocadh.

[TD 31]

Bha loch faisg air an sgoil againn air an robh Loch Ailein. Bha an còmhnaidh tunnagan Mòir Phàdraig air an loch agus bhitheamaid-ne, le ar cuid mì-mhoidh, a’ feuchainn cò b’fhaisge a bhuaileadh clach bheag air na tunnagan. Bhitheamaid air ar dòigh an latha a bhiodh na tunnagan air an loch—co-fharpais mhath a bha seo am measg nam balach. Chan eil fhios a’m gu dè cho math ’s a bhiodh na tunnagan air an dòigh—no idir, idir Mòr Phàdraig, nan tachradh gu faiceadh i sinn. Bha sinn an còmhnaidh a’ bigireachd air cuideigin air an rathad dhachaigh as an sgoil.

Bhiodh a leithid a chabhaig oirnn a’ dèanamh aiste nuair a thigeadh an sgoil a-mach agus nach fhuiricheamaid gus a dhol dha na taighean-oifis, agus ’s e ceann taigh Raonaid Ruairidh a bu deiseile dhuinn. Bhiodh sreath againn an sin a’ dèanamh ar dileig ris a’ bhalla. An latha bha seo thàinig Ceit Effie, a bha fuireach ath doras, a-mach agus ghlac i sinn. Abair thusa gun d’fhuair sinne sgoladh math dhen teanga aig Ceit Effie. Sguir sinn dhe ar cuid obrach, ach bhitheamaid a dh’aon obair rithe, mar gum b’fhìor, a’ dèanamh ar gnothaich ri ceann an taighe feuch an tigeadh i gar ruagadh ’s a’ throd rinn. Nach iomadh uair a bhuail Iain Eairdsidh Choinnich Aonghais clach air doras na bàthcha aig Dòmhnall Og a dh’aon obair feuch an tòisicheadh Dòmhnall Og air trod, agus Iain Eairdsidh ag èigheach aig an aon àm, “Chan eil eagal sam bith againne romhad, a Dhòmhnaill Oig.”

Bha amannan air leth sa bhliadhna airson cleasan air leth a bhith gan cluich. Aig toiseach a’ gheamhraidh, nuair a bha gach fear againn air brògan ùra fhaighinn, bha an sloighdeadh a’ tòiseachadh. Air taobh a-muigh gàrradh na sgoile bha leathad sìos chon a’ chladaich, agus fad a’ gheamhraidh bhiodh sloighdeagan fada againn gan dèanamh ann an sin. Bhiodh ar brògan gum beul le poll, agus nan tachradh gun tuiteadh tu bhiodh tòin na briogais bog fliuch leis a’ pholl. ’S iomadh uair a fhuair sinn latha dubh a thoirt oirnn airson poll a thoirt a-staigh air ar brògan, a’ salach làr an taigh-sgoile. Bha leac àraid aig bruaich a’ chladaich agus, fhad ’s a bha tacaidean nam bròg fhathast ùr gun cus caitheimh air a dhèanamh orra, bhitheamaid a’ sloighdeadh air an lic seo. Nam biodh roid mhath agad, rachadh agad air sradagan a chur as an lic le tacaidean nam bròg!

’S ann sa gheamhradh cuideachd a bhitheamaid a’ ruagadh timcheall na sgoile, mach ’s a-staigh air a’ ghàrradh, agus nan rachadh agad air ruith air mullach a’ ghàrraidh bha seo ’nad fhàbhar agus cha robh e idir furasda dhan fhear a bha ruagadh greim a chumail ort. Air cùlaibh na sgoile bha raona chòmhnard agus bha gu leòr dhe na cleasan air an cluich an seo. Bha dòigh ruagaidh eile againn, agus am fear a bhiodh a’ ruagadh dh’fheumadh e an duine air am faigheadh e greim a chrùnadh—’s e sin a bhualadh air mullach a chinn. Am fear a bhiodh a’ ruagadh, bhiodh rann aige ga ghabhail agus càch a-staigh san taigh:

Gheasa, gheasa, gheimleag,
Ho ro shrùpain,
Mura bi sibh mach a seo,
Bidh sibh air ar crùnadh.

[TD 32]

Bha an crùnadh a bha seo gu math ainealoch air a dhèanamh, agus uaireannan ’s e deagh sgailc am mullach a’ chinn a bhiodh ann. Thòisicheadh buaireadh is trod an uair sin, agus thigeadh an trod gu buillean—imlich a’ tighinn gu itheanaich.

An latha bha seo, bha Seonaidh Dhòmhnaill Iain Mhoireasdain air beulaibh a’ mhaighstir-sgoile, ’s e an deidh mì-mhodh air choreigin a dhèanamh. ’S ann as an Eilean Sgitheanach a bha am maighstir-sgoile, agus thachair gu robh seacaid ùr chlò air an latha seo; agus nuair a fhuair Seonaidh deagh shràc, leis mar a bha e air a thàmailteachadh, ’s e thubhairt e, “Meall is caith do sheacaid ùr, a Sgitheanaich an diabhail.” Cha b’urrainn dhan mhaighstir-sgoile ach a chùlaibh a thionndadh ris a’ chlas agus tòiseachadh air gàireachdaich.

Bhitheamaid air ar dòigh nan tigeadh reothadh ’s gu faigheamaid sloighdeadh air Loch nan Easgann. Bha an loch pìos math air falbh agus a-mach as fianais na sgoile. Nuair a gheibheamaid-ne fo sgaoil aig àm dìnnearach, bha sinn a’ dèanamh aiste chon an luich ag ithe a’ phios a bhiodh againn ’nar pòcaid air an rathad. Cha bhiodh guth air tilleadh ’s an ùine dol seachad cho luath, agus bha a’ bhuil—’s iomadh sràc a fhuair sinne air tàilleabh a bhith fadalach a’ tilleadh dhan sgoil.


Air bòrd Loch Ailein bha iomall beag de thalamh mòintich, agus nuair a thigeadh an t-earrach bha an talamh seo air a roinn a-mach ’na pheighinnean eadar a h-uile duine againn. Bha gach fear a’ lorg seann sgian-bhùird agus sinn an uair sin, mar gum biodh, a’ buain poll-mòna, ’s ga togail ’s ga cruachadh ’na h-àm fhèin. Bha co-fharpais againn ach cò bu shnasaile a dhèanadh am poll-mòna. Tha cuimhn’ agam fhathast cho snog ’s a bhiodh poll Nèill Iain Nèill air a dhèanamh.

Airson a’ chleas ris an canamaid-ne “speilean” bha an raon air a cur a-mach an aon dòigh ri raon <eng>rounders<gai> no <eng>baseball<gai>. Bha an dachaigh ann, agus ann an leth-chearcall a-mach bhon dachaigh bhiodh ceithir croichean air an dèanamh an aon astar o chèile. Bhiodh toll beag san talamh air beulaibh na dachaigh agus bioran maide a’ tighinn a-mach as. Bha am ball air a leigeil as air mullach a’ bhiorain ann an toll. Am fear a bha dol a dh’fheuchainn air falbh, bha slacan beag aige ’na làimh. Bha e a’ bualadh ceann a-muigh a’ bhiorain leis an t-slacan gus an leumadh am ball an àird, agus bha e an uair sin a’ feuchainn air a’ bhall cho fad’ ’s a tharraingeadh e leis an t-slacan agus a’ dèanamh aiste timcheall nan croichean. Bha aon bhuidheann a-staigh san taigh agus buidheann eile a-muigh air an raon a’ feuchainn an glacadh iad am ball no am buaileadh iad e air an fhear a bha ruith o chroich gu croich. Nan cuireadh duine cuairt air na croichean air fad a dh’aon sgrìob, bha sin a’ cunntais mar aon phuing. Bha a’ chluich seo a’ dol air adhart gus an deidheadh a h-uile duine a chur a-mach, agus an uair sin bha a’ bhuidheann eile a’ dol a-staigh dhan taigh a dh’fheuchainn ri na b’urrainn dhaibh de phuingean a chosnadh.

[TD 33]

’S ann nuair a bhiodh turadh math ann a thòisicheamaid air spidean. Anns a’ Bheurla ’s e <eng>Pitch and Toss<gai> a chanadh tu ris a seo. Bhitheamaid a’ cruinneachadh phutan—’s iad a bhiodh againn, oir bha iad na bu phailte na na sgillinnean. Bha a h-uile duine bha sa bhuidheann a’ feuchainn cò b’fhaisge a chaitheadh am putan air an spid. Am fear a b’fhaisge, ’s esan a bha a’ fhaighinn a’ chiad chothruim air a bhith caitheamh suas nam putan—agus mar sin chon an fhir mu dheireadh. Bha ceann is clàrsach air na putain mar a bha air sgillinnean. A h-uile ceann a thionndaidheadh an àird, bha e gan cumail aige fhèin. Aig deireadh an latha cha bhiodh cus buannachd no call aig duine sam bith dheth. Bha sinn an còmhnaidh a’ feuchainn ri putain mhòra a chruinneachadh—b’iad seo a b’fhasa an cluich. ’S e “cloidsearan” a bh’againn orra; chan eil fhios a’m carson no gu dè a bha am facal a’ ciallachadh.

Cha robh de chur-seachad againne ach mar a dhèanamaid fhèin suas. Cha robh airgead againn co-dhiù a cheannaicheadh gnothaichean cluich. Bhitheamaid a’ feuchainn ri seann chuinneagan a lorg feadh nan sitigean no sa chladach agus a’ toirt a’ chearcaill a bhiodh timcheall tòin na cuinneige dhith, agus bhiodh seo againn ’na ruidhlean. Bhiodh bioran maide againn ga bhualadh air a’ chearcall agus e a’ ruidhleadh air an talamh ri ar taobh. Bhiodh co-fharpais againn ach cò bu luaithe a’ dh’fhalbhadh leis timcheall chreagan is bhotaichean is bhearrannan gun e thuiteam oirnn. Chì thu feadhainn an-diugh air an telebhisean is iad a’ sgrambladh leis na motar-baidhsagalan—sin dìreach mar a bha sinne leis na ruidhlean.

Bhiodh longan againn gan cumadh as cnap fiodha agus fara-dhruim orra. Bha crann is seòl is stiùir againn gan dèanamh, agus airson gu seòladh iad ceart bha spìc iarainn a’ dol ris an druim. Bhiodh rèisean againn leotha tarsainn Loch Bhrùsdsa.

’S anns a’ gheamhradh cuideachd a bhitheamaid ri leum-fada. Bhiodh brògan oirnn agus bhiodh an talamh bog leis na bhiodh ann de dh’uisge. Bha tri seòrsaichean leum-fada againn. An toiseach, “as làrach nam bonn”—’s e sin a’ seasamh stòlda le ar dà chois còmhla aig a’ chomharra agus mòr-spàirn oirnn an uair sin le ar làmhan gan suaipeadh air ais ’s air adhart trì no ceithir a thursan airson sparradh a thoirt dhuinn mus feuchamaid an leum. Airson an “leum-roid” bha sinn a’ gabhail roid mhath suas chon a’ chomharra ’s an uair sin a’ leum. Bhiodh an leum-roid cus na b’fhaide na an leum a dhèanamaid as làrach nam bonn. ’S e an treas leum “sìnteag is dà leum.” A-rithist, bha sinn a’ gabhail roid suas chon a’ chomharra agus an uair sin a’ gearradh sìnteig agus a’ dèanamh dà leum as a dèidh. Bha seo glè choltach ri <eng>Hop, step and leap<gai>. Nan bitheamaid airson leum-fada a dhèanamh nuair a bhitheamaid air ar dà chois-ruis’, dh’fheumamaid a dhol sìos chon na tràghad agus leum anns a’ ghainmhich, agus dh’fheumamaid a bhith faiceallach nach biodh glainne no clach ann.

Am feasgar a b’fheàrr leinn fad na seachdain, ’s e am feasgar a gheibheamaid a-mach a ghàirnealaireachd. An àm an earraich, mun tòisicheamaid air tionndadh dh’fheumamaid feamainn a chruinneachadh,

[TD 34]

agus ’s ann far tràigh a’ Bhaile a bha sinn ga toirt. Dh’fhalbhadh triùir no ceathrar againn le bara-roth, agus cha bhiodh sìon a chabhaig sa chùis. Bha sinn coma nam bitheamaid air ais le luchd a’ bhara mun deidheadh càch fo sgaoil aig ceithir uairean.

Nis, air an t-slighe chon na tràghad bha taigh Ailig Mhòir agus bha timcheall an taighe sin air a chumail gu snog, snasail aige fhèin. Bha againne ri faighinn seachad air dhà no trì chlaisean a bha Ailig Mòr air a chladhach timcheall an taighe airson an t-àite a chumail tioram fad a’ gheamhraidh, ach cha robh sòradh againne orra ach a-null ’s a-nall thairis orra leis a’ bhara. Bha seo a’ milleadh nan claisean, agus bhiodh Ailig Mòr ag èigheach as ar dèidh. “Cho cinnteach ’s a tha sibh an tìr nam beò, bidh sainnseal aig cuideigin.” Cha robh fhios aig duine againne gu dè a bha sainnseal a’ ciallachadh, ach bhitheamaid am measg a chèile ag èigheach, “Cho cinnteach ’s a tha sibh an tìr nam beò, bidh sainnseal aig cuideigin.” ’S ann iomadach bliadhna as dèidh seo a fhuair mise a-mach gu dè a bha am facal a’ ciallachadh.

Bha sinne iomadach bliadhna a’ dol dhan sgoil le pìos arain ’nar pòcaid agus sinn ga ithe tioram nuair a bha sinn fo sgaoil aig meadhan-latha. Nuair a thigeadh an geamhradh bha sinn a’ faighinn còco is briosgaidean. ’S e “briosgaidean mòr’ a’ chrùin” a bh’againn orra a chionn gu robh dealbh crùn mòr air an dara taobh dhiubh. Tha fhios gu robh seo a’ dèanamh feum dhuinn, a bhith faighinn deoch theth ann an geamhradh. Tha cuimhn’ agam turas eile a fhuair gach sgoilear màileid de shuiteas. Sinn a bha air ar dòigh, ged nach robh fhios againn aig an àm carson a fhuair sinn iad. Tha mi smaoineachadh gur e <eng>almond drops<gai> a chanar ris an dearbh sheòrsa an-diugh. Tha e coltach gur ann bho Melville, fear nam bròg an Inbhir Nis, a thàinig an tiodhlac a bha seo.

A’ bhliadhna mu dheireadh a thàinig càil bho Melville, ’s e paidhir <eng>gaiters<gai> dhan a h-uile nighean a bha san sgoil. Sguir na tiodhlacan ’s chan eil fhios a’m carson, mur e gun do bhàsaich am fear dhe na Melvilles a thòisich an toiseach air.

Bha ministear a’ Mhachaire, an t-Urr. Tormod Moireasdan, an uair ud air Comhairle Siorramachd Inbhir Nis, agus bha e dèanamh feum mhòr do mhuinntir Bheàrnaraigh gu robh. ’S iomadh teaghlach bochd a fhuair cobhair ri linn Thormoid a bhith tagradh air a son. Tha cuimhn’ agam fhèin, aon turas co-dhiù, gun d’fhuair gach balach againn geansaidh. Tha mi cinnteach gu robh sinn làn-fheumach air an toiseach geamhraidh.

[TD 35]

Oidhche na Callainn

“Cha dèan sgleogaireachd ceilp ’s cha dèan feadaireachd buain mhòna.”

Air oidhche na Callainn (an t-seann Bhliadhn’ Ur) bhiodh dà bhuidheann dhen chloinn a’ dol timcheall a h-uile taigh a bha san eilean—buidheann an Ruisgearraidh agus buidheann eile am Borgh. Bhiodh rudan matha dhe gach seòrsa againn gam faighinn. Tha mi cinnteach nach canadh clann an là an-diugh rudan matha riutha—bonnaich le curans annta, cnuaspagan, tionagan (<eng>tins<gai>) le measan annta, ’s dòcha cròglach shuiteas, agus o bhodaich is cailleachan dha nach b’urrainn fuinne a dhèanamh, dhà no trì sgillinnean, agus mun tigeadh deireadh na h-oidhche bhiodh beagan thasdan againn air a chruinneachadh.

Bho ’s cuimhne leamsa, ’s ann san taigh againn fhèin a bhiodh a’ Challainn air a cumail, agus abair thusa oidhche. Chan eil cuimhn’ agam an-diugh cia mheud againn a bhiodh ann, ach smaoinich thusa: ’s dòcha còrr is dusan de chloinn agus cead an coise aca an an taigh beag aig suipear na Callainn agus cleasan dhe gach seòrsa aca gan cluich as dèidh sin.

Tha cuimhn’ agam gu h-àraid aon bhliadhna agus cuid mhath airgid againn—chan fhaca sinn càil na b’fheàrr na dhol a bhùth Ailig a cheannach <eng>toys<gai>. A chionn nach robh e fada bho àm na Nollaige, bha cuid mhath dhiubh aig Ailig air fhàgail, agus chaidh againne air rudeigin an duine fhaighinn. ’S e uidheam-shaorsainneachd a fhuair mise. Bha òrd-ladhrach, sàbh, broga agus niobair air an crochadh air cairt mhòr. ’S mi bha moiteil leis an uidheam seo, agus bha mi a’ gealltainn dha mo mhàthair nach robh sgrios a bha dhìth oirre airson an taighe nach dèanainn-sa dhi nan cumadh i fiodh gu leòr rium—agus bhiodh am pailteas de bhìdeagan air fhàgail a bheothaicheadh an teine dhi sa mhadainn.

Fhuair a h-uile duine bh’againn ann na bha dhìth air de <eng>toys<gai>, agus nuair a chaidh a’ chunntas a dhèanamh suas bha sinn fhathast agus beagan airgid air cùl ar cinn. Cha robh fhios againn gu dè bu chòir dhuinn fhaighinn, ach Ailig, le na beusan a bh’aige, agus leis cho eòlach ’s a bha e air a bhith dèiligeadh ri daoine sa bhùtha—smaoinich esan nach cuireamaid droch fheum air deagh dheoch de dh’<eng>Andrew Liver Salts<gai> mun deidheamaid a chadal. Agus seo mar a bha. Cheannaich sinn tionag dheth seo agus fhuair a h-uile fear againn deoch laidir de dh’<eng>Andrews<gai> an oidhche sin. Tha fhios

[TD 36]

nach bu mhisde sinn e co-dhiù.


Duan na Callainn

Tha sinne nochd air tighinn gur n-ionnsaigh
Dh’ùrachadh dhuibh na Callainn.
Cha leig sinn a leas siud dhuibh innse—
Bha i ann o linn mo sheanar.
Craiceann Callainn ’na mo phòcaid—
’S math an ceòl a thig on fhear ud.
Gheibh fear an taighe ’na làimh i,
’S cuiridh e cheann as an t-sealladh.
Thèid e timcheall air na pàisdean
Ach gu h-àraid gheibh a’ bhean e.
Gheibh a’ bhean e, ’s i as fhiach e—
’S i làmh-riarachaidh na Callainn.
On bha teirc’ anns an dùthaich,
Cha bhi dùil againn ri drama;
Ach rud beag de shochair an t-samhraidh,
Tha sinn an geall air leis an aran,
’S ma tha siud againn ri fhaotainn,
Ma dh’fhaodas sibh, na cumaibh maill’ oirnn.


Air fàgail an taighe dhuinn, bha seo againn ga ràdh:

Pailteas biadh is pailteas aodaich,
Slàinte dhaoine gu robh agaibh.

[TD 37]

A’ <eng>Viktor<gai>

Aig an àm a bha mi san sgoil an Inbhir Nis, ’s mi aig an taigh air saor-làithean an t-samhraidh, chaidh bàta mòr ris an cante <eng>Viktor<gai> air tìr air a’ chladach air cùl Sheileigh. Bha am bàta seo a’ seòladh as Aimeireaga le fuidheall de sgioba. Le sìde cheòthach bhuail i air Hiort agus thàinig i gu aoidion. Mun do ràinig iad na h-Eileanan an Iar bha a’ chùis air fàs cho truagh air bòrd agus gum b’fheudar dhaibh am bàta fhàgail agus a dhol dhan gheòla. Fhuair an sgioba air tìr gu sàbhailte san Taobh Tuath, far an d’fhuair iad gabhail aca glè mhath am measg nan croitearan. Chuala mi gu robh balach beag ann am fear dhe na taighean a’ ràdh ri cuideigin nach tuigeadh esan facal dhe na bha iad a’ ràdh—gur e Gàidhlig Fhrangach a bh’aca.

Dh’fhalbh eathraichean as Beàrnaraigh agus abair thusa gun deach spùilleadh gu leòr a dhèanamh air bòrd sa <eng>Viktor<gai>. Bha onfhadh mara air cladach Sheileigh; bha a’ <eng>Viktor<gai> ga stialladh air a’ chladach agus bha fios aig a h-uile duine nach maireadh i fada. Bha gach fear ’na fhallas a’ toirt aiste na b’urrainn dha fhad ’s a bha an cothrom aige. ’S beag a bha a smaointinn aca gu robh iad a’ bristeadh an lagh, agus, tha mi cinnteach, ’s beag a bha a dhragh aca. Bha gach rud a bh’air bòrd prìseil, agus gu math deiseil dhaibh nam faigheadh iad air tìr ann am Beàrnaraigh.

Am fiodh a bha a’ lìnigeadh nan rumannan, gach doras, uinneag no <eng>porthole<gai>, uidheam dhe gach seòrsa, àirneis cidsin—bha a h-uile rud dhiubh sin air a chruinneachadh agus air a stobhadh anns na h-eathraichean. Chuala iomadh duine aig an àm gun do chuir Seonaidh Dhòmhnaill Bhàin seachad a’ chuid a b’fheàrr de dh’fheasgar a’ toirt as a chèile àirneis an taigh-oifis a bha innte, gun fhios carson agus gun uisge fuar nam pìoban ann an gin de thaighean Bheàrnaraigh. Bha pana na <eng>toilet<gai> iomadh bhliadhna ann an cùil am bàthach Sheonaidh gun feum a thoirt as riamh.

Latha no dhà as dèidh seo bha maoir-sìthe gu math tràth sa mhadainn a’ dol timcheall ann am Beàrnaraigh a’ ceasnachadh ’s a’ rùrach. Cha d’fhuair muinntir an eilein tìde gus a bheag sam bith a chur am falach—cha robh smaointinn air co-dhiù—agus fhuair na maoir-sìthe gu leòr de stuth a thàinig as a’ <eng>Viktor<gai> agus ainmean na feadhainn a bha ciontach. Chaidh an toirt gu cùirt gu ruige Loch nam Madadh, chaidh càin bheag orra (cha robh cus ann) agus chaidh na bha de stuth ann a reic air ais riutha gu math saor. Cho fad’ ’s aithne dhomh, ’s e trì notaichean a chaidh de chàin orra. Bha a h-uile duine toilichte gu leòr, agus tha mi gu math cinnteach gun dèanadh iad an aon rud a-rithist ach an cothrom fhaighinn, càin ann no as. Bha

[TD 38]

muragan gu leòr a’ tighinn air tìr anns gach àite aig àm a’ chogaidh agus chan eil sìon a dhùil a’m gun deachaidh a bheag dhe na bha seo aithris chon na feadhainn a bha an urra ris an obair seo.

Chaidh bàtaichean eile a dhìth timcheall Bheàrnaraigh, ach ’s ann mun do rugadh mise. Bha an <eng>Julia<gai> agus a’ <eng>Sir William<gai> air an Traigh Iar, agus chaidh am <eng>Puritan<gai> air tìr air Hearmatraigh. ’S e bàta Suaineach a bha sa Phuritan agus ’s e Ailig Beag Dòmhnallach a fhuair an toiseach i, agus bha sgeul a’ dol nuair nach tuigeadh e dè a’ chànan a bha aig an sgioba gun duirt e riutha, “<eng>Is it from Spoon you came?<gai>” Thug e dhachaigh a Bheàrnaraigh iad, agus cha chreid mi nach do chuir iad seachad oidhche ann gus an d’fhuair iad bàta as Loch nam Madadh a thug gu tìr-mòr iad. Chan aithne dhomh an robh bathar sam bith air bòrd a rinn feum do mhuinntir Bheàrnaraigh, ach tha fhios gun do rinn iad feum de dh’iomadach rud a thàinig aiste. Tha bloc agam fhèin a thainig aiste agus tha mi a’ dèanamh feum dhith timcheall air acaire na geòla. Fiodh nach fhaic thu a leithid ach ainneamh an-diugh—’s e <eng>Lignum Vitae<gai> a th’ann.

Thàinig maor-sìthe a Bheàrnaraigh as mo dhèidh fhèin aig àm a’ chogaidh. Bha mi staigh air fòrladh agus an radhfil agam. Dh’fhalbh mi fhèin agus ceathrar eile a shealgaireachd fhiadh gu ruige Beinn Lì. Chunnaic dà gheamair sinn agus rinn iad as ar dèidh. Chaidh dithis a ghlacadh, ach rinn mise falach-cnuic orra agus fhuair mi air ais chon an eathair. Cha do shàbhail sin mi. ’Nam amadan, chuir mise orm deise an Airm a chionn gum biodh i math am measg an fhraoich ’s an rainich airson èaladh. Bha mi ’nam Chorpailear aig an àm, agus bha fhios aig na geamairean mar sin gur e mise a bh’ann. Cha robh mi deònach gu faigheadh an fheadhainn eile ann an trioblaid sam bith, agus dh’aidich mi gur mise a mharbh am fiadh le raidhfil an Airm. Chaidh fios a chur air falbh chon na reiseamaid agam, agus cho luath ’s a chaidh mi air ais bha mi air beulaibh a’ chomanndair. Nis, ’s e Albannach a bh’ann agus dh’fhàg sin mise fortanach—dh’aithnich mi air gu robh ùidh aige fhèin ann an sealg agus cheasnaich e mi gu mionaideach. Leig mise an t-sreang far a’ phoca agus leig mi an t-srian le mo mhac-meanmna agus rinn mi suas dealbh brèagha air an liùgadh ’s an èaladh a rinn chon an d’fhuair mi faisg urchrach air an fhiadh, agus mar a thuit e gun aon spriod a thoirt as agus am peilear air a’ dhol dhan eanchainn aige. Cha robh mise air fiadh a mharbhadh riamh aig an àm ud, agus is beag a bha dh’fhios agam càit am b’fheàrr dhomh cuimiseachadh airson a mharbhadh gun diog, ach rinn mi an dealbh cho brèagha agus gun do chreid an duine bochd mi. Thug e garbh-rabhadh dhomh gun a leithid a dhèanamh gu brath tuilleadh—“Co-dhiù,” ars’ esan, “na toir leat raidhfil an Airm an ath uair a theid thu a phoidseadh.” ’S e siud cho faisg ’s a chaidh mi riamh air a bhith air mo pheanasachadh leis an lagh.

[TD 39]

Sealgaireachd

Is iomadh uair roimhe sin a chaidh mi fhèin agus balaich eile as dèidh choineanach agus, ged a b’ann air fearann muinntir Phort nan Long a bha sinn gam marbhadh, cha robh sinn idir a’ meas seo mar bristeadh lagha, ged a bhiodh fiamh eagail oirnn ann; agus tha mi gu math cinnteach gur ann a bhiodh muinntir Phort nan Long fìor thoilichte gu robh sinn a’ dèanamh beagan sgath air an sgaoth choineanach a bha air na fearainn aca.

Seach gur ann a’ sgrìobhadh mu shealgaireachd a tha mi, tha e pailt cho math dhomh beagan leudachaidh a dhèanamh agus innse a liuthad seorsa seilg a bha dol air adhart aig an àm. Tha cuimhn’ agam fhathast an fhadachd a bhiodh oirnn gus an tigeadh àm an sgairbh bhig ’s nan lachainn.

B’e toiseach an Lùnasdail an t-àm, agus bhitheamaid-ne a-mach as an dèidh leis an eathar. Bha iad soitheamh agus furasda faighinn faisg urchrach orra, agus ’s ann gu math mì-chuimseach a bhiodh tu mur tigeadh tu dhachaigh le trì no ceithir. Bha an cladach aig ceann a tuath agus ceann an ear-thuath an eilein againn iomallach, gun taigh faisg air. Bhiodh toileachadh oirnn nuair a thigeadh a’ ghaoth o àirde eadar an ear-thuath ’s an ear-dheas. Bha na gaothan seo math airson sealg sa mhadainn. Bha an Carragh Liath freagarrach le gaoth an ear-thuath, an Rubha Leathann le gaoth an ear agus sios gu Port a’ Chambair le gaoth an ear-dheas. Bhiodh an eunlaith a’ tighinn bhon iar sa mhadainn ’s a’ dèanamh a-mach a mheasg nan eileanan Grothach airson iasgach an latha, agus a’ dèanamh air ais an iar feasgar airson an oidhche a chur seachad an stallaichean Spuir agus cùl Phabaigh. Feasgar, le gaoth a tuath, bha sinne mach leis a’ ghunna chon a’ Chealla agus Sgor na t-Sùlaire. Dh’fheumte deagh chù làidir, oir bhiodh muir an Taibh a’ bristeadh gu math garg air a’ chladach seo. Nuair a bhiodh sianar no seachdnar againn ann, bha duine mu seach a’ faighinn cothrom air losgadh. Bhiodh fear shuas air ar cùlaibh a’ smèideadh le a bhonaid nuair a bhiodh sgairbh a’ tighinn. Feumaidh gum biodh iadsan a’ smaoineachadh gur e fear dhiubh fhèin a bhiodh an seo le sgiathan sgaoilte a-mach, agus gu math tric thigeadh iad a sgiathalaich os ar cionn, agus ’s dòcha gu faigheadh dithis no triùir urchair orra. Bha muinntir Bheàrnaraigh, agus tha chon an là an-diugh, dèidheil air eunlaith fhiadhaich, agus bhiodh na fir a’ dèanamh gu leòr dheth; agus is math gu robh. Dh’fhàg sin iadsan gun ghainne annlain. Cha bhiodh a bheag de dh’fheòil ga cleachdadh, agus le iasg ùr, sgadan saillte, eunlaith, uighean, bainne, gruth is uachdar, càise, cha robh iad idir dona dheth. Cha robh guth an uair ud air glèidhteachas, ’s cha robh gainne de rud sam bith ann. Cha robh dùil againn agus cha robh sinn a’ coimhead airson na h-uimhir an uair ud idir

[TD 40]

agus a tha sluagh an là an-diugh. “Theirigeadh am bàrr mòr agus dh’fhòghnadh am bàrr beag.” Bha daoine na b’fhasa an riarachadh agus cha robh iad idir cho tollach. Bhiodh duine pròiseil nam biodh e math air a’ ghunna. Bhitheamaid gu bòsdail ’nar measg fhèin ag iomradh air na h-urchraichean matha a rinn sinn agus na h-eòin a bha sinn a’ marbhadh leis an uimhir seo de dh’urchraichean.

Fhuair Uilleam, am post, gunna ùr agus bha e dèanamh sgeulachd mhòr do Dhonnchadh Ruairidh Chùbair an latha bha seo cho trang ’s a bha Anna, a bhean, a h-uile latha a’ spìonadh ’s a’ dathadh eun. Leis an stòraidh a bha e dèanamh do Dhonnchadh, shaoileadh tu nach robh sealgair air an eilean riamh cho math ris. Bha Donnchadh sgaiteach air a theanga, ’s nach ann a rinn e oran do dh’Uilleam bochd. Seo pàirt dheth:

’N sin thachair Ceit an Tàilleir riut,
’S thu nall an tràigh le d’stàirneanach;
’S e thubhairt i riut an càireadh tu
Aon ghràinne an cruach mhòna.

’S ann sheall thu dhi mar liùgadh tu,
’S chuir thu’n ceap gu d’chùlaibh ort,
’S bha do leth-shùil dùint’ agad
’S tu a’ cur nan ùird an òrdan.

A dh’innse dhuibh cho dèidheil ’s a bha muinntir Bheàrnaraigh air sealg ’s air a bhith marbhadh nan eun: cha robh gin dhe na bàird an uair ud nach biodh beagan air choreigin aige ’na chuid òran mun t-sealg a bhiodh iad a’ dèanamh.

[TD 41]

Breabadaireachd

Cha robh cus iarraidh air clò mòr ron chogadh, ach tha cuimhn’ agam gu robh beagan a’ dol gun teagamh. Bha an snàth air fad air ullachadh le na boireannaich; chan ann idir mar a tha an-diugh, na muilnean a’ dèanamh an t-snàth. Bha an snàth airson a’ chur agus an snàth airson an dlùth eadar-dhealaichte. Bha an dlùth air a shnìomh cruaidh làidir, agus ’s ann bog a bhiodh an cur. Bha obair mhòr air mum biodh an snàth deiseil airson a’ chlò. Bha a’ chlòimh cheart air a cur air leth ’s ga dath ’s ga tiormachadh. Nam faigheadh teaghlach clòimh nan caorach maola as Pabaigh, bhiodh iad ga cur air leth airson phlaidichean a chionn gu robh i cho geal ’s cho mìn. Bha clòimh nan caorach dubh-cheannach math gu leòr airson clò mòr. Nam b’e aona dhath a-mhàin a bhithiste ’g iarraidh, bha a’ chlòimh sin air a cìreadh ’s air a càrdadh ’na rollagan. Bha an uair sin a’ bhean a’ suidhe aig a’ chuibhill ’s a’ snìomh fad iomadh latha mum biodh gu leòr snàth aice airson clò. Dh’fheumadh i punnd dlùth ’s punnd cur airson slat Ghàidhealach de chlò. Bha dà shlat gu leth Ghallda ann an slat Ghàidhealach, agus is e punnd Gàidhealach a bha mi a’ ciallachadh.

Bha punnd gu leth Gallda ann am punnd Gàidhealach. Mas e ’s gum biodh measgachadh de dhathan anns an t-snàth, mar crotal is geal, bha an dà dhath sin de chlòimh air an cur air bòrd agus cuideam air a chur orra. Bha a’ bhean a’ slaodadh dlòth as a siud ’s as a seo, ’s bha sin a’ dèanamh cothlamadh math air na dathan mun deidheadh an cìreadh ’s an càrdadh ’s an snìomh.

Nuair a gheibheadh am breabadair an snàth, bha e an uair sin a’ deilbh an dlùth air a’ bheairt-dheilbh agus as a sin ga chur air chrann anns a’ bheairt mhòir. Bha an cur ri chur air iteachain, agus bha an t-iteachan a’ dol dhan spàl, a bha a’ leum a-null ’s a-nall eadar snàthlainn an dlùth, agus mar sin bha an cur a’ dol air a’ chlò agus an clò a’ fàs fada. Is iomadh iteachan a rachadh gu slat clò. Tha cuimhn’ a’m fhathast air Dòmhnall Bhrùsda, an dèidh a bhith fighe fad an latha, a’ toirt thuige cuibheall agus a’ stialladh air lìonadh iteachan chon am biodh gu leòr aige a chumadh a’ dol e fad an làrna-mhàireach.

Nuair a fhuair e beart Ghallda, fhuair e cuideachd beart a lìonadh trì iteachain aig an aon àm. Bha seo a’ dèanamh na h-obrach gu math na b’fhasa. ’S ann a’ cunntais fad a’ chlò leis an t-slait Ghàidhealaich a bha am breabadair, ’s a’ faighinn a phàigheadh a rèir sin; ach nuair a bhiodh am marsanta ga cheannach ’s i an t-slat Ghallda a bha cunntais. Nuair a reidheadh an clò a luadh ’s a thiomrachadh, rachadh a phasgadh suas ’na rolla, b’e seo gu chur “air choinneal.” ’S e obair gu math mionaideach a bha

[TD 42]

seo, agus dh’fheumadh e bhith gu rèidh còmhnard, mun tigeadh rocan ann. Nam biodh rocan ann, tha e coltach gu robh iad uabhasach doirbh an toirt as, agus cha bhiodh am marsanta idir air a dhòigh nam faiceadh e rocan ann.

Bha Ailig a’ ceannach a’ chlò mhòir, agus tha cuimhn’ a’m glè mhath mun do thòisich an cogadh ann an 1939 gu robh rùm aige a-mach ceann an taighe loma-lan chlòitean. Co-dhiù, nuair a thòisich cogadh ’s a bha gainne aodaich ann agus, cuideachd, <eng>coupons<gai> air an aodach, bha e furasda gu leòr an uair sin do dh’Ailig na bh’aige de chlòitean a reic. Bha e a’ cuideachadh gu mòr leis na dachaighean nam biodh clò aig bean an taighe ga reic. Chan eil cuimhn’ a’m an-diugh gu dè a’ phrìs a bha air clò, ach ’s math mo chuimhne gur e glè bheag dhen phrìs a bha bean an taighe a’ faighinn de dh’airgead ’na làimh—cha robh a bharrachd air na phàigheadh am breabadair dhi. Bha am marsanta a’cumail airgead a’ chlò agus am boireannach a’ faighinn a luach de stuth as a’ bhùth; mar sin bha e cinnteach gum biodh a’ phrothaid air fad aige fhèin.

Cluinnidh sin an-diugh mu dheidhinn cho-chomann, ach tha cuimhn’ agamsa air co-chomann a bha anns Na Hearadh as dèidh a’ chogaidh, agus ’s e an C.S.A. a chante ris. ’S e fear Caiptean Walker anns na Buirgh air taobh siar Na Hearadh a bha an urra ris. Bha sinn a’ pàigheadh, tha mi smaoineachadh, not airson a bhith ’nar buill dhen cho-chomann seo. Bha iad a’ marsantachd snàth—snàth airson clò—agus bha gu leòr a’ dol a Bheàrnaraigh dheth. Nuair a bha an snàth seo air a dheanamh ’na chlò, bha sinn an uair sin ga chur a Steòrnabhagh airson a ghlanadh, oir bha seo na b’fhasa dhuinn na a luadh aig na dachaighean.

As dèidh a’ chogaidh bha fèill mhath air a’ chlò, agus bha na marsantan deònach gu leòr a’ phrìs air fad a thoirt seachad ann an airgead. Cha do mhair an t-iarrtas a bha seo fada a thaobh a’ chlò agus, mar a chanamaid, dh’fhalbh an tòin as a’ mhargadh. On uair sin tha daoine ann a tha air a bhith uabhasach dìcheallach ag obair gus an clò mòr a dhèanamh nas dealbhaiche a thaobh phàtran agus a thaobh dhathan, agus tha bhuil—tha iarrtas agus fèill air a’ chlò mhòr an-diugh air feadh rìoghachdan an t-saoghail nach robh air riamh roimhe. Tha Comann a’ Chlò Hearaich a’ dèanamh obair a tha ionmholta, tha breabadairean Leòdhais is Na Hearadh a’ dèanamh cosnadh math, tha a’ mhargadh a’ sìor bheothachadh, agus gun bu fada a bhios cùisean anns an staid sin.

[TD 43]

<eng>Hero Worship<gai>

Tha mi cinnteach gu bheil feadhainn agaibh ga shaoilsinn gu math neònach nach tug mi iomradh riamh fhathast air m’athair, agus nach fheàrr dhomh innse dhuibh dè an t-adhbhar air a sin. Cha robh mise ach beagan is dà bhliadhna gu leth a dh’aois nuair a bhàsaich m’athair, agus chan eil sìon a chuimhne agamsa an-diugh air mo bheatha fhad ’s a bha m’athair beò. Bhiodh e falbh a’ seòladh fad an t-samhraidh gu deireadh an fhoghair, agus an turas seo ghabh e droch fhuachd a thionndaidh gu <eng>pneumonia<gai>, ’s cha d’fhuair e seachad air. Is iomadh turas on a thàinig mi gu ìre a bha mi smaoineachadh gun do rinn seo atharrachadh mòr air mo bheatha. Tha fhios gur e companach math agus deagh chomhairliche a tha ann an athair do ghille beag sam bith, ged nach do chuir mise umhail sam bith air mo shaoghal no air mo bheatha fhèin aig an àm. Nuair a choimheadas mi air ais air an àm ud, bidh mi smaoineachadh gur e a’ chùis a bhith mar seo a dh’fhàg Dòmhnall Bhrùsda, Aonghas Ruairidh, Calum Dhòmhnaill Bhàin agus Iain Bàn agus Ailig cho teò-chridheach riumsa. Bha truas aca rium agus bha mise aig an aon àm glè ghaolach orrasan.

Bha mise làn <eng>hero-worship<gai> aig an àm ud dhe mo bheatha. B’iad na “laoich” agam Calum Dhòmhnaill Bhàin, Dòmhnall Bhrùsda, Aonghas Ruairidh Chùbair, Iain Bàn bràthair m’athar, agus tha mi smaoineachadh gu feum mi Seonaidh Dhòmhnaill Bhàin a chur ann cuideachd, a chionn is cho laghach ’s a bha e rinne mar bhalaich. Bhitheamaid-ne ’s ar sùil a-mach chon am faiceamaid eathar Sheonaidh a’ tighinn chon an acaire, ’s a’ gheòla a’ tighinn gu tìr. Bha sinne ’nar dean sìos chon a’ phuirt ’na coinneamh feuch am faigheamaid a-mach air chuairt leis a’ gheòla chon an èireadh an làn-feasgair. Cha bhiodh maill an sin. Ach an aona rabhadh a bha sinne faighinn, a’ gheòla a chumail o na creagan. Leigeadh Calum Dhòmhnaill Bhàin leam falbh an ceann an eich, <eng>Major<gai>, nuair a bhiodh e a’ cairtearachd. Bha mise cho beag an uair ud agus gun toireadh e lan mo bhois dhomh greim fhaighinn air an t-srian aig ceann an eich. Bha Calum cho math air còmhradh ’s air cainnt ris a h-uile duine a thachradh ris air an rathad. Dh’fhàs an t-each cho eòlach air an obair seo—a’ stad nuair a thachradh duine riutha—agus nach ann a thòisich e fhèin air stad gun iarraidh ’s gun chuireadh o Chalum: “Seas; bhò.” Bha Calum uabhasach moiteil as an each, gu robh e cho glic is gun do thòisich e air seo a dhèanamh.

Cha bhithinn sgìth gu sìorraidh de chompanachas Dhòmhnaill Bhrùsda. Bha e anabarrach laghach ri cloinn, a’ còmhradh is ag innse stòraidhean dhaibh. Gu leòr dhe na sgeulachdan a bha Dòmhnall ag innse dhòmhsa, ’s e fhèin a bha gan dèanamh suas. Obh, obh, abair thusa stòraidhean. Cha

[TD 44]

[Dealbh]
Calum Dhòmhnaill Bhàin

[TD 45]

[Dealbh]
Dòmhnall Bhrùsda le Seonag a nighean agus Cairistìona a phiuthar

[Dealbh]
Iain Bàn, bràthair m’athar, agus mo sheanmhair, Raonaid nighean Iain ’ic Shomhairle

[TD 46]

chaillinn-sa facal dhiubh, ’s mi ’nam shuidhe an siud ri thaobh ’s mo bheul fosgailte. An oidhche bha seo, agus cèilidhchean a-staigh againn, bha mise ’nam shuidhe air an làr aig casan Sheonaidh Dhòmhnaill Bhàin. Bha e a’ gearradh tombaca dubh aig an àm agus a’ lìonadh na pìoba, ’s gu mì-fhortanach dh’fhalbh criomag dhen tombaca as a bhois agus siud ’nam shùil-sa gun tug e. Bha e goirt ga-rìribh, ach ged a bha cha leiginn le duine feuchainn ri thoirt as chon an tigheadh Dòmhnall Bhrùsda dhachaigh on sgadan sa mhadainn. Cha robh cùram sam bith orm gam chur fhèin an làmhan Dhòmhnaill; bha fhios a’m nach goirticheadh esan mi nan gabhadh e idir a leasachadh. Bha creideas mhòr agam gum biodh e furasda gu leòr do Dhòmhnall an gnothach a dhèanamh air a thoirt as.

’Nam bheachd-sa aig an àm, cha robh càil air an t-saoghal neach dèanadh Dòmhnall. An oidhche bha seo bha tàirneanaich is dealanaich uabhasach ann. Bha a’ chlann an uair ud—bha ’s na daoine mòra—eagalach ro thorrainn is dealanaich, agus bha fhios a’m gu robh Dòmhnall aig muir aig an sgadan. Bha mi fo mhòr-chùram gun tachradh beud do Dhòmhnall, agus abair thusa gu robh mi air mo dhòigh nuair a chunnaic mi an t-eathar a’ tighinn dhachaigh sa mhadainn.

Nam faighinn cothrom idir, bha mi mach còmhla ri Aonghas Ruairidh leis a’ chairt. Bhiodh Iain Bàn a’ saorsainneachd eathraichean, agus bhiodh e uabhasach toilichte (masa fìor) an latha a thiginn-sa ga chuideachadh. An latha bha seo gheàrr Dòmhnall Bhrùsda m’fhalt agus gu dè chuir e air ach <eng>hair cream<gai>, agus thàinig mise dhachaigh ’s m’fhalt air a shlìobadh ’s air a bhruisigeadh agus gleans as. Bha mi cho moiteil as a seo agus gu feumainn a dhol ga shealltainn do dh’Iain Bàn. Bha Iain Bàn ’s, h-uile turas a gheibheadh e mise as m’fhaireachadh, shuathadh e a bhois ri m’fhalt agus shuathadh e ’na fhalt fhèin i. Ma b’fhìor gu robh e a’ goid a’ <eng>hair cream<gai> as mo cheann. Cha robh mi idir air mo dhòigh, ’s mi fhèin cho moiteil as a’ <eng>haircut<gai> a thug Dòmhnall dhomh.

[TD 47]

A’ Dol dhan Sgòil Mhòir

Nuair a thàinig fios gun d’fhuair mi am bursaraidh airson Acadamaidh Inbhir Nis, bha agam ris an dotair fhaicinn gus am biodh iad cinnteach nach robh droch rud sam bith ceàrr orm. B’e an Dotair MacCoinnich as Uibhist a bhiodh a’ tighinn a Bheàrnaraigh an uair ud. Bha e fàs sean, agus bha eagal gu leòr aig muinntir na dùthcha roimhe. Tha fhios gum biodh e gu math greannach uairean, gu h-àraidh ri droch shìde nam biodh aige ri tighinn thar a’ Chaolais.

Co-dhiù, chuala mise gu robh e tighinn air chuairt a Bheàrnaraigh, agus dh’fheumainn a dhol far an robh e. Bha mi air chrith leis an eagal is gun mi air a bhith air beulaibh dotair riamh ’na mo bheatha. Thòisich e orm, a’ cur iomadh seòrsa ceist orm: an do ghabh mi a’ ghriùrach riamh, an do ghabh mi an triuthach riamh, an do ghabh mi siud no an do ghabh mi seo—rudan nach robh mise air iomradh a chluinntinn orra riamh roimhe. Bha mo chlaistneachd math gu leòr, agus m’fhiaclan cuideachd; ach bha tè dhe mo shùilean nach robh idir cho math ’s bu mhiann leis—chaidh seo a chur sìos air pàipear agus b’fheudar dhòmhsa speuclairean fhaighinn an Inbhir Nis. Bhuail e mi mun bhroilleach ’s mun druim—cha robh fhios a’m carson—ach obh, obh! ’s ann nuair a làimhsich e mi shìos gu h-ìseal agus a dh’iarr e orm casad a dhèanamh theab mi a dhol as mo rian buileach glan! Ach mur e mise bha eòlach air na casadan beaga bha sin ri linn a’ chogaidh, fad shia bliadhna ’s an Arm—F.F.I. co-dhiù uair san ràithe; cha robh eagal na sgàth orm an uair sin.

Dh’fhalbh mise dhan sgoil, agus gu dearbh ’s mi nach robh air mo dhòigh. Bha an cianalas orm, mar a bha buailteach do bhalach òg sam bith aig trì bliadhna deug a dh’aois. Bha a h-uile càil cho difirichte seach mar a bha e aig an dachaigh. Bha an sgoil math gu leòr, ach dìreach gu robh a h-uile càil cho mòr seach mar a bha e ann am Beàrnaraigh. ’S ann ann a hostail a bha sinn a’ fuireach, agus cha robh e math. Tha iad cus nas fheàrr dheth anns a’ phrìosan an-diugh seach mar a bha sinne an uair ud anns a’ hostail!

Bha am biadh truagh. “Balach òg ’s e a’ fàs, dh’itheadh e mar bhleitheadh brà”—ach cha robh an fheadhainn a bha os ar cionn a’ creidsinn san t-seanfhacal seo idir. Bha an t-acras oirnne, agus bha a bhuil—a h-uile cothrom a gheibheamaid bha sinn a’ goid rudeiginn airson ithe. Tha cuimhn’ a’m aona turas agus mhothaich mi fhèin agus Calum Lachlainn Bhig agus Raghnaill Nèill Raghnaill as Uibhist a Tuath nach robh doras na pantraidh glaiste, agus anns an dol seachad dhuinn leum mise a-staigh agus thug mi leam lof; leum Calum a-staigh agus thug e leis cnogan dà phunnd marma-

[TD 48]

laid. Rinn sinn a-mach dhan choille agus dh’ith sinn sin as làrach nam bonn. Bha mise mìosan as dèidh sin ’s cha dùraiginn marmalaid fhaicinn. Cha robh sinne idir ga mheas gur ann a’ goid a bha sinn; cha robh ann ach biadh a bu chòir dhuinn a bhith faighinnn gus an t-acras a chasg agus sinn a’ pàigheadh gu math daor air a shon. Ach chan ann mar sin a bha: chuireadh iad an uimhir seo air do bheulaibh air bòrd, agus “dèan muileann no eaglais dheth.” Chan fhaigheamaid dhachaigh ach tri tursan sa bhliadhna—aig an Nollaig, aig a’ Chàisg agus air saor-làithean fada an t-samhraidh. ’S ann oirnn a bhiodh an othail chon an tigeadh an t-àm—a’ fàgail Inbhir Nis feasgar Diardaoin agus a’ dèanamh air a’ Chaol. Cha robh ach dà àite sa Chaol anns am faigheamaid aoigheachd na h-oidhche. Taigh a’ Ghriogalaich agus Taigh-òsda a’ Chaoil. Bha am bàta-aiseig an Lochmor a’ fàgail aig sia uairean sa mhadainn. Tha mi cinnteach gur e glè bheag de chadal a gheibheamaid an oidhch’ ud, eadar uallach moch-èirigh agus am mì-mhodh agus an deagh shunnd a bhiodh oirnn ri linn a bhith dol dhachaigh. Thadhaileamaid am Port-Rìgh a dh’iarraidh nan sgoilearan, agus as a sin bhiodh an Lochmor a’ tadhal ann an Sgalpaigh, an Tairbeart agus Ròghadal, far an tigeamaid-ne aiste; bhiodh bàta-aiseig beag ’nar coinneamh agus uair a thìde as dèidh sin bhitheamaid aig na dachaighean ann am Beàrnaraigh.

Mar a bha gach balach eile, bhithinn-sa air mo ghlan-dòigh nuair a gheibheamaid làithean-saora an t-samhraidh. Seachd seachdainean aig an dachaigh, cur-seachad gu leòr an uair sin—snàmh a h-uile latha ach Latha na Sàbaid, cluich ball-coise feasgar; agus bhiodh lùth-chleasan againn eadar a chèile. Bhiodh tòrr de dh’òigridh a’ tighinn air saor-làithean dhan eilean agus bhitheamaid-ne gu math toilichte ’nam measg.

Nuair a rachamaid dhachaigh airson seachd seachdainean an t-samhraidh, bha sinn saorsainneil ’s gun uallach sam bith. Chan eil cuimhn’ agam gun d’fhuair sinn riamh obair sgoile ri dèanamh aig an dachaigh, ach aon bhliadhna aig a’ Chàisg gu robh againn ri <eng>Pythagoras Theorem<gai> ionnsachadh.

Bha an latha fada, bha an t-sìde math, cur-seachad gu leòr, ’s cò dh’iarradh an còrr? Bhithinn fhèin agus clann Fhionnlaigh Aonghais a’ snàmh ’s a’ seòladh le geòla a h-uile latha. Tha mi smaoineachadh gu robh na samhraidhean cus na b’fheàrr agus na geamhraidhean cus na bu mhiosa. ’S ann corra latha bha sinne air tìr; ach pailt cho cinnteach sin, chan fhaic iad an-diugh anns h-Eileanan sneachda is reothadh mar a bha ann aig an àm ud. Tha cuimhn’ a’m air cuithean sneachda agus reothadh cruaidh fad sheachdainean gun lasachadh. Bhiodh caoraich a’ dol air chall anns na cuithean agus bhiodh aig na fir ri bhith mach gan lorg.

Nuair a bha mise glè òg ’s a bhiodh an sneachd trom, tha cuimhn’ agam gum biodh e ’na spòrs mòr do dh’Alasdair agus do Sheonaidh Dhòmhnaill, agus greim aca air làmhan ’s air chasan ormsa, a bhith toirt foidse mhath dhòmhsa dhan chuithe bu doimhne a bhiodh timcheall. Bhiodh eagal mo bheatha ormsa gu rachadh mo thachdadh nuair a bhithinn air mo thiodhlacadh san t-sneachda. Bha rud eile ann cuideachd a bha gu mì-

[TD 49]

chofhurtail dhomh aig an aon àm. ’S e fèileadh beag clò a bhiodh orsma, gun troidht fodha, mar fìor Ghàidheal—nach iongantach nach d’fhuair mi galair mo bhàis le fuachd mo mhàis!

Aig toiseach nan saor-làithean bha sinn a’ smaoineachadh gun toireadh seachd seachdainean ùine uabhasach fada air a dhol seachad, ach nuair a thigeadh àm tilleadh air ais dhan sgoil bhiodh e doirbh dhut a chreidsinn gu robh seachd seachdainean bhon a thàinig thu dhachaigh.


<eng>America’s Cup<gai>

Mun duirt mo sheanmair: “Coma leam ur gheataichean, ach buainidh a’ mhòine.”

’S ann an 1934 a bha <eng>T.O.M. Sopwith<gai> a’ rèiseadh an aghaidh nan Aimeireaganach leis an <eng>Endeavour<gai>, a’ feuchainn ris an <eng>America’s Cup<gai> a bhuinnig air ais do Bhreatann.

’S ann orm fhèin a bha a’ mhoit ag innse dha mo chompanaich san sgoil gu robh duine a b’aithne dhomh ann an sgioba na h-Endeavour a’ bhliadhna ud—Aonghas Ruairidh Chùbair as Beàrnaraigh. Bha sinn a’ leantainn cunntas nan rèisean mar a bha i anns na pàipearan-naidheachd, agus bha sinn gu math tùrsach nuair a leugh sinn nach do rinn an <eng>Endeavour<gai> an gnothach idir air na h-Aimeireaganaich agus gun do dh’fhuirich an cupa far an robh e bho 1851. Bhuinnig an <eng>Endeavour<gai> a’ chiad dà rèis agus bha i gu math fada air thoiseach anns an treas rèis chon an do rinn an sgiobair Aimeireaganach tac a bha gu math neònach. Nuair a chunnaic Sopwith seo, thill e an <eng>Endeavour<gai> gus gun deidheadh e air an amhach air, ach anns an tighinn mun cuairt dhaibh chaill i a h-astar agus ’s e a’ bhuil a bh’ann gun d’fhuair na h-Aimeireaganaich air thoiseach agus cha do rinn iad falach cuain air an <eng>Endeavour<gai>. Turas no dhà anns na rèisean mu dheireadh bha cùisean a’ dol gu math leatha gus an do thòisich na h-Aimeireaganaich air gearain ri luchd-riaghlaidh nan rèisean gu robh Sopwith a’ dèanamh rudan a bha toirmisgte a rèir riaghailtean nan rèisean. A rèir sgioba na h-Endeavour, cha robh an seo ach leisgeulan a bh’aca, ach chaidh an <eng>Endeavour<gai> a pheanasachadh agus cha do bhuinnig i rèis tuilleadh. Bha cainnt gu leòr a’ dol air feadh Bheàrnaraigh aig an àm a’ càineadh nan Aimeireaganach, agus bha Gilleasbaig Chaluim a’ cumail a-mach nach faigheadh Breatann gu bràth an cupa mura cuireadh iad duine àraid a b’aithne dha fhèin a-null ga ghoid.

Trì bliadhna as dèigh sin thoisich Sopwith air ullachadh airson

[TD 50]

[Dealbh]
An <eng>Endeavour<gai> aig an àm ud


[TD 51]

[Dealbh]
Aonghas Ruairidh Chùbair aig àm an rèisidh ’na dheise gheal


[TD 52]

feuchainn a-rithist, agus chaidh an <eng>Endeavour II<gai> a thogail, is an sgioba a b’fheàrr as Breatann a’ falbh leatha, agus bha Aonghas Ruairidh Chùbair a-rithist air a thaghadh. Thog Aimeireaga bàta ùr gus feuchainn an aghaidh <eng>Endeavour II<gai>; b’i seo an <eng>Ranger<gai>, agus cha robh caomhnadh air cosgais ga togail seo, agus rinn iad i cho mòr ’s a leigeadh na riaghailtean leotha: ceithir fichead troigh ’s a seachd am beul an uisge. Aon uair eile fhuair Aimeireaga an cupa.

Bha iad a’ cumail a-mach gun do chosg Sopwith ceithir cheud mìle not a’ feuchainn ri seann chupa beag airgid nach b’fhiach ach fichead not a thoirt air ais do Bhreatann. ’S e airgead mòr a bha ann an ceithir ceud mìle not an uair ud. Is iomadh uair a chuala mi Aonghas a’ bruidhinn air cho trang ’s a bhiodh iad aig àm nan rèisean, agus fliuch chon na h-amhach.

Bha bliadhna thar fhichead as dèidh sin mu robh rèisean airson Cupa Aimeireaga air an cumail a-rithist. Thòisich an uair sin iomadh rìoghachd ag ullachadh airson feuchainn an aghaidh nan Aimeireaganach, agus ann an 1983 fhuair na h-Astrailianaich an cupa a bha iomadh rìoghachd an dèidh a bhith sanntachadh bho chionn fhada an t-saoghail. Cha b’ann gun chòmh-stri, trod is mathachadh a ghèill na h-Aimeireaganaich mu dheireadh thall. Bha cumadh àraid, ùr air <eng>Austrailia II<gai> fon uisge nach robh idir a’ còrdadh ris na h-Aimeireaganaich, agus rinn iad trod gu leòr mu dheidhinn. Bha an saoghal gu lèir air a dhòigh gun do chaill na h-Aimeireaganaich an cupa mu dheireadh thall, as dèidh dhaibh a ghleidheadh gu tèarainte fad sia fichead bliadhna ’s a dhà dheug air bòrd air leth ann an togalach a’ <eng>New York Yacht Club<gai>. Gun teagamh, fhuair iad

[Dealbh]

[TD 53]

air ais e on uair sin. Tha e furasda gu leòr dhuinne a thuigsinn an-diugh gu robh moit mhòr air Aonghas gu robh <eng>Endeavour, R.Y.S<gai> sgrìobhte tarsainn broilleach a gheansaidh.


[Dealbh]
Aonghas Ruairidh Chùbair anns an <eng>Endeavour<gai>. Bha e gu math òg, sunndach aig an àm ud.

[TD 54]

An Cogadh

“Cha tig uisge mòr o thuath, ’s cha tig sneachda buan o dheas.”

Cha bu toigh leam Inbhir Nis agus cha toigh leam e chon an là an-diugh. Tha mi cinnteach gur e a bhith san sgoil ann a dh’adhbhraich seo. Chaidh na sia bliadhna anns an sgoil seachad co-dhiù. Rinn mi glè mhath innte agus as dèidh sin ’s e Oilthigh Ghlaschu, far an do chuir mi seachad dà bliadhna gus an do thòisich an cogadh. Bha mise an uair sin bliadhn’ thar fhichead a dh’aois agus chaidh mo thogail dhan Arm gu math luath as dèidh sin. B’fheàrr leam a bhith dol gu muir ach, a chionn nach robh annam ach sgoilear fad mo bheatha chon a sin, bha iad a’ smaoineachdh nach b’aithne dhòmhsa an “ceann caol” on “cheann lathainn” aig bàta. Cha robh e furasda faighinn gu muir aig toiseach a’ chogaidh agus a bha e mun do chrìochnaich e. Cha robh cothrom air—chaidh mo chur dhan Arm. Feumaidh gu robh mise air fear dhen fheadhainn a b’fhortanaiche—cha robh mi fada ’nam “shaighdear coise” nuair a fhuair mi cothrom a dhol dhan sgoil airson gun ionnsaichinn a bhith càradh rèidio. Agus b’e sin m’obair tuilleadh chon an do chrìonaich an cogadh agus an d’fhuair mi fo sgaoil anns a’ Mhàrt, 1946, aig seachd bliadhna fichead a dh’aois, agus cha bu ruith leamsa ach leum an uair sin a dhol dhachaigh a Bheàrnaraigh. Nis, cha robh mise air cus ùine a chur seachad aig an dachaigh on a bha mi trì bliadhna deug, agus bha mi glè dheònach an uair ud fuireach cho fada ’s a thograinn gun uallach ’s gun chùram ach beagan beòshlainte a chosnadh; is bha fhios agam gun deidheadh agam air sin a dhèanamh ag iasgach ghiomach. ’S e saorsainne a bh’ann, agus is mi a bha air mo dhòigh nach robh agam ri <eng>“Yes, sir; no, sir”<gai> a ràdh ri duine geal.

[TD 55]

Ag Iasgach Ghiomach

Tormod MacCumhais a chuala mi a’ ràdh seo: “Clach-mheallain on iar-dheas, mìos de dhroch shìde.”

Bha Alasdair, mo bhràthair, air faighinn fo sgaoil as a’ Chabhlach Rìoghail dà mhìos romhamsa, agus thòisich sinn air an eathar a’ <eng>Wren<gai> fhaighinn air dòigh agus air clèibh a dhèanamh airson gum bitheamaid deiseil gus tòiseachadh air iasgach ghiomach tràth as t-fhoghar. Bha sinn ag obrachadh dà fhichead cliabh. Cha robh an t-eathar ach beag, ach ged nach robh bha sinn a’ dèanamh cosnadh math leatha.

Thug mi iomradh mu thràth air iasgach ghiomach ron chogadh. Bha dòighean air atharrachadh mun àm a thòisich sinne. Bha einnsean anns a h-uile eathar, ach bhiodh an seòl againn ga chleachdadh cuideachd, agus nam biodh a’ ghaoth cothromach bha sinn ga chur an àird agus air an dòigh sin a’ caomhnadh parabhain. Bha Aonghas, bràthair eile, air a bhith aig muir fad a bheatha, agus mu thrì bliadhna as dèidh a’ chogaidh chuir e roimhe eathar na bu motha fhaighinn, an <eng>Industrious<gai>, agus tighinn a dh’fhuireach a Bheàrnaraigh—agus gum biodh an triùir againn ag iasgach leatha. Seo mar a bha, agus abair thusa gu robh eadar-dhealachadh mòr an seo dhuinne seach a bhith ’g iasgach leis an eathar bheag.

Bha einnsean dìosail anns an eathar seo, ’s cha robh guth air crann no seòl. Bha leapannan innte ’s bha teine guail innte, agus suas an deireadh an earraich thòisicheamaid air èaladh na b’fhaide air falbh on taigh a-null taobh siar Na Hearadh a h-uile ceum riamh chon an ruigeamaid crìochan Leòdhais. Na bliadhnaichean a bha seo cha robh a bheag de dh’eathraichean iasgaich timcheall nan cladaichean ud, agus abair thusa gu robh cothrom againne air mìltean de chladach ’s de rocan domhainn airson ruithe orra eadar gob Beinn an Taobh Tuath agus Meallasta ’s a-mach gu ruige Gàisgeir. Tha mise smaoineachadh nach robh iasgairean ghiomach air a bhith an siud bliadhnaichean ron seo, agus dh’fhàg sin gu robh sinne a’ faighinn thogalaichean mòra de dheagh ghiomaich. Bha sinn a’ faighinn na h-àireimh ’s a’ chuideim, ach cha robh a’ phrìs ach truagh. Bha comann ris an cante an C.S.A. an uair ud a’ ceannach nan giomach agus gan stòradh ann an loch ann an eilean Stocainis air taobh sear Na Hearadh. Tasdan is dà sgillinn am punnd a bha sinn a’ faighinn orra, ach rachadh a’ phrìs suas sa gheamhradh gu crùn am punnd. An-diugh fhèin, ’s mi sgrìobhadh seo, tha ceithir notaichean is deich sgillinn am punnd orra. Nach bochd nach robh giomaich cho pailt an-diugh ’s a bha iad an uair ud, ach tha mi cinnteach

[TD 56]

gur e iad a bhith cho gann a tha fàgail na prìs cho àrd. Bhitheamaid-na a’ falbh on taigh madainn Di-luain agus cha tilleamaid dhachaigh gu Di-sathairne. Sinn an aon eathar a bha fuireach air falbh fad na seachdain an uair ud, ach tha iad uile ga dhèanamh an-diugh.

Bha am biadh air a raiseanadh ach bha sinne fortanach. Fhuair sinn a-mach gum biodh bhan a’ Cho-op far an Tairbeirt a’ tadhal an Abhainn Suidhe air Di-màirt, is bha sinn a’ dèanamh cinnteach gum bitheamaid-ne aig cidhe Abhainn Suidhe nuair a thigeadh i. Theab mi tuiteam a’ chiad latha a chaidh mi chon na bhan agus a dh’fhaighnich mi an robh dad a chothrom air rud beag siùcair ’s rud beag tì fhaighinn. Thuirt fear na bhan rium gu faighinn na thograinn de rud sam bith a bha dhìth oirnn san eathar. Bhiodh ròicean mòra againne air bòrd an uair sin, ’s gun ghainne rud sam bith oirnn. Mar a bu trice, ’s ann an Abhainn Suidhe a bha sinn ag acrachadh airson na h-oidhche. ’S iad a bha laghach rinn, muinntir Abhainn Suidhe, gu h-àraid Peigi Anna, bean Aonghais Mhòir Ob an Doill. ’S ann corra uair a ruigeamaid an cidhe nach biodh i san doras ag èigheach sinn a dhol suas agus an coire air an teine. ’S iomadh cupa tì math a fhuair sinn bhuaipe. Bha Aonghas Mòr dèidheil air iasg is maorach, agus ’s e a dhèanadh an toileachadh ri bodach ruadh, muc-chreig no crùbag a gheibheamaid san clèibh.

Cha mhòr latha nach bitheamaid a’ dèanamh cur latha—’s e sin, a bhith


[Dealbh]
A’ <eng>Wren<gai>. Taigh Fhionnlaigh Aonghais air a cùl.

[TD 57]

gan cur ’s gam fàgail dà uair a thìde, no mar sin, agus gan togail a-rithist ro fheasgar. Mar bu trice, a rèir mar a bhiodh an t-sìde, bhiodh iasgach math againn aig deireadh seachdain. Bha ceithir aitheamh fhichead de bhall againn air a h-uile cliabh, agus ceithir fichead cliabh ’s a deich gan obrachadh; ’s e tarraing mhòr a bha sin ga dhèanamh dà uair san latha. Cha robh againne ach neart ar gàirdeanan gus na bha sin de bhall a tharraing ’s a chuibhleadh, ach chan ann mar sin a tha an-diugh. Beart aig beul an eathair air obrachadh on einnsean a’ tarraing a’ bhuill gun làmh a’ dol ’na chòir chon an ruig an cliabh beul an eathair. ’S iomadh turas a dhùisginn feadh na h-oidhche le cadal-deilgneach ’nam dhà ghàirdean, agus mun tòisicheamaid dh’fheumamaid ar làmhan a shuathadh gu math le ola gus an biodh iad subailt gu leòr airson obair.

Cha robh an obair idir cho trom oirnn sa gheamhradh. ’S ann timcheall nan cladaichean againn fhèin a bha sinn ag obair—air a’ chaolas Cheileagrach, timcheall nan eileanna Grothach agus an Caolas Uibhist. Cha robh astar fad’ sam bith againn ri dhol. Ach ’s e obair fhliuch, fhuar a bh’ann. Gu dearbh, cha robh e càilear a’ taomadh ann am baraill ’s a’ toirt an rionnaich as a’ phicle airson biathadh; bha e mar gun cuireadh tu do làmh ann an deigh, ’s chan eil mi smaoineachadh gun gabhadh do làmhan teas ceart fad an latha as dèidh sin. Rud eile a bha uabhasach goirt air na làmhan, ’s e an sgealltair no am muir-titheachd. Cha robh cus ann a b’urrainn dhut a

[Dealbh]
An <eng>Industrious<gai> is smùid aiste. Alasdair mo bhràthair aig an stiùir.

[TD 58]

dhèanamh mu dheidhinn aon uair ’s gu loisgeadh e thu ach dìreach fhulang. Bhiodh cuinneag sàil agamsa ri mo thaobh agus bhithinn a’ bogadh mo làmhan ann a h-uile cothrom a gheibhinn.

’S e àm toilichte a bh’ann ann am Beàrnaraigh. Bha òigridh gu leòr air cruinneachadh dhachaigh as dèidh a’ chogaidh, is bhitheamaid a’ cruinneachadh còmhla a h-uile oidhche Di-haoine dhan taigh-sgoile agus bhiodh rudeigin a’ dol. Bhiodh an toiseach sgoil dhannsa againn airson uair gu leth. Bha sinn an uair sin a’ dèanamh tì agus bhiodh a’ chlann-nighean a’ toirt leotha rudeigin on taigh a bhiodh blasda leis an tì. Bha sinn an uair sin a’ tòiseachadh air dannsa ’nar measg fhèin gus am biodh e gu math seachad air meadhan-oidhche. Uairean eile, air Di-haoine, rachadh grunn againn a-null a dh’Uibhist gu dannsa agus bhiodh an ath latha air soilleireachadh gu math mun tilleamaid dhachaigh. Tha cuimhn’ a’m gun tug Seoc MacCaluim as Taigh-òsda Ròghadail dhuinn <eng>generator<gai> airson solas an dealain a chur dhan taigh-sgoile, agus an uair sin bhiodh dealbhan againn gan sealltainn. Bhiodh e fhèin a’ tighinn a-nall a dh’obrachadh a’ phroiseactoir, agus ’s e a bhiodh air a dhòigh ’nar measg. Bha e anabarrach math gus ar cuideachadh. Bhiodh oidhcheannan eile againn le cleasan, pìobaireachd agus obair-làimhe. Thòisich sinn cuideachd air <eng>badminton<gai>, agus bhitheamaid a’ cluich an aghaidh Uibhist. Bha buidheann ball-coise againn a bha math. Tha mi smaoineachadh gu robh ceithir buidheannan ann an Uibhist, agus bhitheamaid gan cluich buidheann mu seach.

Uair sa bhliadhna bhitheamaid a’ deilbh cuirm-chiùil mhòr, le dealbh-chluichean, òrain is ceòl is dannsa. Bhitheamaid seachdainean ron àm ag ullachadh airson seo, agus abair thusa spòrs is fealla-dhà. Bhitheamaid fhèin a’ dèanamh suas nan dealbhan-cluice, agus cha bu spòrs riamh e chon a sin, a h-uile duine riamh a’ cur rudeigin ris, facal an siud is facal an seo; is bhiodh mathachadh is gearradaireachd gu leòr ann.

Bha gnothaichean air atharrachadh ann am Beàrnaraigh, shaoil leamsa, nuair a thill mi as a’ chogadh. Aig toiseach cogaidh cha robh ach ceithir no còig de rèidiothan am Beàrnaraigh. ’S e corra dhuine a dh’èisdeadh ri naidheachdan, no nì sam bith eile anns a’ Bheurla, ach ri linn a’ chogaidh bha ùidh aig daoine anns na naidheachdan is bhiodh iad ag èisdeachd riutha gu mionaideach air an rèidio. B’e seo a dh’adhbhraich gu robh an t-uabhas de dh’fhaclan Beurla air tighinn ’nan còmhradh, agus cha robh dragh aca is chan fheuchadh iad ri faclan Gàidhlig a chleachdadh ’nan àite, agus chan eil cus feabhais air Gàidhlig nan Eileanan gus an là an-diugh. Thathar a’ cumail a-mach nach ann mar seo idir a tha, ach chan eil rian gum bi cànan sam bith slàn, fallain mur bi ùidh aig a’ chloinn innte. Leis na tha air tighinn a-staigh dha na h-Eileanan de theaghlaichean aig nach eil facal dhen chànan againn, dh’fheumaiste oidhirp uabhasach math gus a cumail beò idir. Tha daoine as ùr a h-uile latha a’ gabhail ùidh agus tlachd sa Ghàidhlig, ach aig an aon àm tha an lobhadh a’ tòiseachadh aig leac an teinntein, far am bu chòir na freumhan a bhith fallain agus domhainn. Tha e doirbh leasachadh a dhèanamh air a’ chùis.

[TD 59]

An Ceann ’s na Casan fon a’ Bhòrd

“Cha robh leisgean riamh gun leisgeul.”

Ri mo chiad chuimhne, nuair a rachadh caora no molt a mharbhadh, bha daoine a’ deanamh feum dhen a h-uile càil dhen bheathach. Bha an fhuil air a cumail airson nam maragan dubha. Chan urrainn dhòmhsa innse dhuibh ciamar a bha iad a’ dèanamh marag dhubh, ach gum bithinn gam faicinn a’ nighe ’s a’ sgrìobadh na maodail mhòir gu faiceallach ann an uisge goileach agus an uair sin ga lìonadh leis gach suaipealais a bhiodh a’ dol innte. Bha am fosgladh a-nis air fhuaigheal gu mionaideach, agus rachadh a’ mharag do phreis mhòir ga goil air a socair fad uaireannan a thìde. Bha na caolain chaola iad fhèin air an glanadh. Bhithinn a’ faicinn mo mhàthar gan sèideadh suas is gan crochadh thall ’s a-bhos sa chidsean dìreach mar gu faiceadh tu balùnaichean an-diugh aig àm na Nollaig. Bhiodh iad crochte ann an sin is a’ tiormachadh gus am biodh cothrom aig bean an taighe air na maragan geala a dhèanamh. Bha iad co-ruigeas a’ bruich an sgamhain ann am preis agus an e-tigheach a-mach air beul na preise agus cop a’ tighinn a-mach aiste ’s a’ dòrtadh dhan luatha. Bha an sgamhan is na caolain air an gearradh sìos agus iad a’ dèanamh seòrsa de <eng>tripe<gai> dheth.

’S ann air an socair fhèin a dh’fheumadh na maragan a bhith goil, air eagal ’s gu spreaghadh iad. Bha facal againn an uair ud: “Spreagh, a mharag, ’s abair sùgh.” Tha mise a’ smaoineachadh, nan tachradh gu spreaghadh a’ mharag, gun dèanadh iad brot air na bhiodh air fhàgail sa phreis.

Chon an là an-diugh bidh daoine ag ullachadh a’ chinn airson a bhruich, agus ’s e treat mhòr a th’ann am brot ceann caorach; ach nuair a bha mise òg bha na casan air an ullachadh air an aon dòigh. Seo obair a bhiodh againne ’nar cloinn, agus cha bu toigh leinn idir i a chionn cho goirt ’s a bhiodh ar meòirean ag obrachadh an t-siosair. Tha mi cinnteach nach biodh an siosar ach mu làimh co-dhiù, agus gu math maol. Nuair a rachadh a’ chlòimh a lomadh air fad, bhiodh na cinn an uair sin air an dathadh is air an sgrìobadh num deidheadh iad dhan phreis.

’S ann aig Annabel Choinnich Phàdraig ann a Bhancùbhar a chuala mi an rann seo:

Roinn nan Cas

An ceann agus na casan
A’ chuid as fhasa roinn:
Biodh an ceann aig fear an taighe
’S bhiodh na casan aig a’ chloinn—

[TD 60]

Crodhan a dh’fhear,
Sloghan a dh’fhear,
Craiceann luirge luim a dh’fhear,
Smior a dh’fhear,
’S criomadh a dh’fhear,
’S an lurga lom a dh’fhear.

Chuala mi stòraidh bheag mu bhodach as taobh siar siorramachd Rois a bha air caora a mharbhadh. Bha a nàbaid a’ dol a dh’fhaighinn a’ chinn ’s nan casan. Tha e coltach gu robh am bodach a’ gabhail nan leabhraichean nuair a thàinig balach an ath doras a-staigh a dh’iarraidh a’ chinn ’s nan casan.

Bha an teaghlach aig an t-seinn ’s am bodach a’ preseantadh, agus gun stad sam bith a chur ann an gnothaichean an adhraidh chuir e mach an loidhne, a’ cumail an fhuinn a’ dol—
“An ceann ’s na casan fon a’ bhòrd”
—agus gun mhothachadh sam bith dè bha iad a’ dèanamh sheinn an teaghlach na faclan a bha sin!

Bhiodh an fheòil air nach cuireadh iad feum ann a dhà no trì lathaichean air a sailleadh ann an tuba. Bhiodh cuideigin sa choimhearsnachd a’ marbhadh bò agus a’ reic trì cheathramhan dhith. Bha feòil mairt math ga-rìribh nuair a bhiodh i beagan lathaichean ann an salann. Bha bò againn fhèin a’ dol ga marbhadh aon gheamhradh, agus aig an àm cha b’fhiach ’s cha b’fhiù mura biodh am beathach reamhar ’s air chrith le saill. Bhiodh iad deònach gum biodh geir gu leòr sa bheathach airson nam maragan. Bha a’ bhò againne co-dhiù air a cumail a-staigh sa bhàthaich airson deich latha no mar sin, agus i air a brod bhiathadh. ’S e an dòigh a bh’aca air toirt oirre buntàta gu leòr ithe nach robh iad a’ toirt deoch idir dhith, agus bha i ’g ithe a’ bhuntàta gus an caisgeadh e a pathadh. An latha a chaidh a marbhadh bha sneachda air an talamh, agus ’s ann air a’ mhol sa chladach a chaidh a leagail. Bha Seonaidh Bhrùsda an uair sin le òrd mòr chlach agus dh’fheuch e oirre bho chùl a chinn an clàr an aodainn agus chuir e am paiseanadh i. Cha robh guth air a’ ghunna bheag no air taigh-marbhaidh an uair ud.

[TD 61]

Luchd-cèaird

B’aithne dhomh fhèin trì tàillearan a bha am Beàrnaraigh—Tormod Chaluim ’Ic Thormoid a bha fuireach shìos aig an Lùdaig, Gilleasbaig Tàillear a bha am Poll an Oir aig Bàgh Màiri Anna agus Bean Iain Dòmhnallaich shìos ann an Aird Maol Ruibhe. Tha cuimhn’ a’m air Tormod Chaluim a’ dèanamh briogais dhomh fhèin aon oidhche a-staigh againn. ’S e an aona rud a chum ’nam chuimhne an oidhche ud gu robh an lampa air a crochadh cus na b’ìsle na b’àbhaist airson barrachd solais a thoirt do Thormod. Rinn Bean Iain Dòmnallaich aona deise dhomh co-dhiù, agus ’s ann airson a dhol gu banais Màiri Choinnich agus Thormoid Dhòmhnaill. ’S ann feasgar an latha sin fhèin a chaidh mise a dh’iarraidh na deise agus uallach orm fad an t-siubhail nach biodh i freagarrach dhomh—ach bha, agus fhuair mise chon na bainnse.

’S ann far taobh an iar Uibhist a thàinig Bean Iain Dòmhnallaich, agus tha mi smaoineachadh gur e Màiri Chaluim a chante rithe ann an sin. Chuala mi gum biodh i fhèin is peathraichean Mhgr. Dòmhnall an còmhnaidh còmhla nuair a bha iad òg agus gu robh iad dèidheil air a bhith fuaigheal ’s a’ cuideachadh a chèile, agus gur e sin a dh’fhàg Bean Iain Dòmhnallaich cho math air tàillearachd. Aig aon àm ’s i a bhiodh a’ dèanamh an aodaich-mhairbh anns an eilean. Bhiodh an t-anart ann am bùth Aonghais ’Ic Iain ’Ic Shomhairle agus bhiodh ise ga ghearradh ’s ga fhuaigheal.

Bha Tormod Alasdair Thormoid, Iain Bàn, Aonghais Iain ’Ic Fhionnlaigh agus Tormod Lachlainn ’nan saoir eathraichean. Bha Alasdair Mac Iain ’Ic Alasdair ’na shaor ionnsaichte, agus bha Calum Bàn Lachlainn fad iomadh bliadhna ’na shaor an Canada mun do thill e dhachaigh. Bha iomadh fireannach eile san eilean a thionndaidheadh a làmh ri clachaireachd is saorsainneachd, ach ’s iad an fheadhainn a dh’ainmich mi a chithinn ag obair do dhaoine eile air pàigheadh latha. Bha Tormod Lachlainn ’na dheagh ghobha cuideachd, agus bu toigh leam fhèin a bhith sa cheàrdaich ga choimhead ag obair. Thionndaidheadh Dòmhnall Bhrùsda a làmh ri iomadach rud. Bha e math timcheall air einnseanan, gan càradh ’s gan cumail air dòigh. Bha e math air gleocaichean is uaireadairean a chàradh ’s fhaighinn gu dol, agus bha sin feumail ann an eilean beag a bha fada bho bhailtean ’s bho bhùthan mòra. Dhèanadh e solltraigeadh cuideachd, agus is ainneamh a thigeadh càil mu choinneamh nach deidheadh aige air a chàradh air dòigh air choreigin. Airson eilean beag bha sinn fortanach na bha againn de luchd-cèaird agus de dh’fheadhainn a thionndaidheadh an làmh ri obair sam bith.

Bha Gilleasbaig ’na thàillear anabarrach math. Tha mi smaoineachadh gu

[TD 62]

bheil mi ceart ma chanas mi gu robh esan ’na thàillear ionnsaichte. Nach ann a bha e èibhinn an turas a rinn e siosacot do Dhòmhnall Iain Moireasdan agus, a dh’aon obair, chuir e na putain ’s na tuill air an aon taobh. Tha mi cinnteach nach leigedh Dòmhnall leis gun a phàigheadh air ais, ach thuirt e ris co-dhiù, “An deamhan nach deachaidh dha na mucan, chaidh e cinnteach annadsa.”

Bha mo sheanmhair, Raonaid Nighean Iain ’Ic Shomhairle, air fàs sean, agus ’s i Màiri, piuthar m’athar, a bha cumail taighe do dh’Iain Bàn agus esan ag iasgach ghiomach. Bha Màiri a’ cumail a-mach gu robh Iain Bàn uabhasach spìocach timcheall air airgead agus gur e glè bheag a bhiodh e toirt dhi airson an taigh a chumail; ach, mar a tha mise tuigsinn an-diugh, cha robh aig Màiri riamh mu dheidhinn airgid ach fhad ’s a mhaireas, maireadh. ’S ann anns a’ chiste aige fhèin a bhiodh Iain Bàn a’ cumail an airgid, agus bhiodh a’ chiste glaiste. A h-uile tàrradh a gheibheadh Màiri air a’ chiste ’s i fosgailte, bha i a’ toirt leatha not. An latha bha seo fhuair Màiri cothrom agus thug i leatha not mar a b’àbhaist. ’S ann feasgar an latha sin fhèin a mhothaich i gur e pàipear chòig notaichean a bh’aice. Fhuair i cothrom air a chur air ais agus pàipear not fhaighinn ’na àite gun fhios do dh’Iain Bàn!

[TD 63]

Thog Ailig Bùth Ur

Chaidh an taigh is a’ bhùth a thogail, agus an 1929 phòs Ailig Mairead Iàin Dhòmhnaill, agus nuair a sheallas mi air ais an-diugh, tha mi faicinn cho freagarrach ’s a bha am pòsadh seo. Fhuair e bean a bha còir, aoigheil san dachaigh. Gheibheadh an ceàrd gabhail ris agus pailt uimhir a dh’aoigheachd ris an duine a b’àirde inbhe is a b’urramaiche san h-Eileanan an Iar. Nach iomadh cupa math tì a chaidh a thoirt seachad anns an dachaigh ud. Cha robh mise ach gu math òg, ach bha mi a’ tuigsinn glè mhath cho coibhneil ’s a bha Mairead. ’S math a fhreagradh an t-òran oirre a rinn am bàrd Gilleasbaig Grannd do nighean air an robh e fhèin dèidheil:

Làmh a riarachadh nam feumnach—
’S iadsan dh’innis an sgeul-fèile;
H-uile h-àite ’n tig no ’n tèid iad,
Siud an sgeul a dh’innseas iad.

Chan e a-mhain gu robh Mairead ’na deagh bhean-taighe, ach cuideachd chuir i air chois, comhla ri boireannaich eile, gnothaichean mar an W.R.I. agus comhairle leasachaidh air cor nam banaltram. Tha cuimhn’ agam air aon fhèill-reic a chum iad aig an àm airson a’ <eng>Nursing Association<gai> nuair a chruinnich iad suim mhòr airgid—co-dhiù, ’s e suim mhòr a chanamaid-ne ris an uair ud.

Tha cuimhn’ a’m cuideachd air fèis-chnuic is lùth-chleasan a chum iad aona samhradh a-muigh air an leic. Bha gach sean is òg san eilean ann agus bha latha againn a bha anabarrach math. Bhuannaich mi fhèin aona rèis agus ’s e an duais a fhuair mi <eng>key-ring<gai>—smaoinich thusa, <eng>key-ring<gai>, gun fhios dè bha mise dol a dhèanamh leatha agus gun aon iuchair agam a chuirinn oirre. Cha robh fiù ’s glas air an doras a-muigh againne an uair ud. ’S e an dòigh dùnaidh a bh’air sneic air an taobh a-staigh agus sreang a’ tighinn on t-sneic tro tholl gu taobh a-muigh an dorais. Cha robh agad ach an t-sreang a tharraing agus thogadh tu an t-sneic, is bha sin a’ leigeil leis an doras fosgladh. Nam biodh tu airson nach gabhadh e fhosgladh bhon taobh a-muigh, cha robh agad ach an t-sreang a tharraing air ais tron toll. Bha cnotag an taobh a-staigh a chumadh dùinte e feadh na h-oidhche, agus nam bitheamaid a’ falbh bhon taigh feadh an latha ’s e cleaspach le bioran maide anns an steillean a bha ga chumail dùinte. Duine sam bith a thigeadh an rathad, nam faiceadh e gu robh an steillean air an doras, bha fhios aige nach robh duine a-staigh agus cha deidheadh e na b’fhaide. Bha cuid a theaghlaichean a bha cleachdadh maide an doichill—’s e sin maide a bha dol tarsainn o ursainn gu ursainn nuair a bha muinntir an taighe a’ gabhail biadh; agus nam biodh maide an doichill romhad nuair a ruigeadh tu, cha

[TD 64]

deidheadh tu a-staigh idir, oir bha fhios agad nach biodh iad gad iarraidh.

Cha do mheal Ailig is Mairead am beatha còmhla ach beagan is deich bliadhna. Bhàsaich Mairead faisg air toiseach a’ chogaidh. Bha bròn am measg muinntir an eilein air fad, agus is beag an t-iongnadh ged a bhitheadh. Chum Ailig a’ dol; cha dèanadh e feum dha strìochdadh, oir bha obair mhòr fa chomhair. A bharrachd air a bhith marsantachd, bha an t-eathar a’ falbh le daoine a-null ’s a-nall air na caolais gu ruige Uibhist is Na Hearadh agus a’ tarraing bathair as Loch nam Madadh; bha e a’ cumail crodh—gamhna mòra, dà-bhliadhnach is trì-bhliadhnach—agus a’ falbh gu fèilltean a’ reic ’s a’ ceannachd. Ach bha daoine timcheall a bha math gus cuideachadh is cobhair a thoirt dha, feadhainn a bha glè dheònach air crùn a chosnadh; agus bha mi fhèin air fear dhiubh sin nan tachradh dhomh a bhith aig an taigh nuair a bhiodh Ailig dripeil.

Phòs Ailig is Raonaid, mo phiuthar, aig àm a’ chogaidh; agus nuair a thill mise a Bheàrnaraigh as dèidh a’ chogaidh bha taigh Ailig is bùth Ailig ’na “àite an àigh ’s an dàrna dachaigh” dhòmhsa aon uair eile, agus is iomadh tadhal is ceilidh math a rinn mi ann.

Tha e iongantach a liuthad car a chuireas an saoghal dheth, agus bliadhnaichean mòra as dèidh do rudan sònraichte bhith tachairt tachraidh an aon rud a-rithist, ach ’s dòcha ann an cumadh atharraichte. Bho chionn ochd

[Dealbh]
An latha a phòs Ailig is Mairead. ’S iad Ceiteag, piuthar Maireid, agus Ruairidh, bràthair Ailig, a bha còmhla riutha.

[TD 65]

fichead bliadhna air ais bha obair na ceilp a’ dol air adhart gu trang agus an sluagh a’ dèanamh beòshlaint mhath. Tha aon uair eile obair feamad a’ dol air adhart anns na h-eileanan againn. Bho chionn trì fichead bliadhna air ais bha “Bodach an t-Siabainn” ann an Leòdhas is Na Hearadh a’ feuchainn ris na h-eileanan sin a chuideachadh le obair fearainn is obair iasgaich. Cha robh na Leòdhasaich air a thaobh idir, agus chuir e aghaidh air Na Hearadh. Chunnaic e gu robh an t-Ob air a shuidheachadh ann an Caol Na Hearadh faisg air letheach slighe eadar an Cuan Siar agus an Cuan Sgìth, far an robh iasg gu leòr. Tha mi smaoineachadh gur e bha ’na ùidh port mòr iasgaich a dhèanamh ann leis gach goireas airson an t-iasg ullachadh airson mhargaidhean air tìr-mòr. Fhuair an duine bochd am bàs ron mhithich, agus chaidh an t-Ob fhàgail ’na bhloigh. Aon uair eile tha na h-Eileanan a’ faighinn cuideachadh rudeigin air an aon dòigh leis an IDP agus Bòrd Leasachaidh na Gàidhealtachd—an t-IDP a’ toirt seachad airgead cuideachaidh dha na croiteran agus am Bòrd a’ cuideachadh le tuathanachas èisg agus maoraich. Tha gu ruige ’s fasanan aodaich nam boireannach ag atharrachadh air ais gu mar a bha ri linn mo sheanmhar!


AN T-ORAN

Nuair bheir mi sgrìob a-null an Cidh’
A’ cuimhneachadh mar a bha sinn ann—
Ar dachaigh fhèin an-diugh cho fuar
’S gun tuar oirre bhon dh’fhàg sinn i;
Chan eil balaich Sheumais ann
Bhiodh trang a’ togail ghàrraidhean;
Bha Donnchadh eirmseach ’na chainnt
’S aig àm ’s e adhbhar gàire a bh’ann.

Bha Tormod Ailig ri ar taobh—
Bu mhodhail, caomh an nàbaidh e;
Gilleasbaig thall an ceann a’ bhàigh
A chuireadh fàilte chàirdeil ort.
Chan fhaic thu saor ’s a làmh air òrd—
Bhiodh geòlaichean gan càradh aig’;
Bha Ceit Thormoid ann is Mòr
’S bha Dòmhnall Og san nàbachd ud.

Balaich Dhòmhnaill Bhàin, na seòid—
Bu sheòldairean bha gàbhail iad;
Dhèanadh iad cobhair air gu leòr
A’ tarraing mòn’ a Bhàcasaigh;
Uilleam Sheonaidh an taobh shìos,
’S e iasgach rud a b’àbhaist dha;
Dòmhnall Iain Mhoireasdain, an siad—
Bha beul aige bha àbhachdach.

[TD 66]

Chan eil duin’ aig Cnoc an Dùdain,
Chan eil fiù mo chàirdean ann—
Na cagailtean air fàs fuar,
Na taighean air am fàsachadh;
Chan ionann ’s mar a bha e uair,
Le aoigheachd agus bàidhealachd—
Gu robh Màiri ann ’s Iain Bàn,
’S chrathainn làmh Mòir Phàdraig ann.
