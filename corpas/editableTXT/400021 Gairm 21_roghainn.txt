[TD 11]

Air An Spiris

BHO thainig an àireamh mu dheireadh de Ghairm amach thainig an telibhisean ùr a dh’Alba, agus, a nise, tha dà sheirbhis telibhisean—Am BBC agus STV—a’ frithealadh na mórchuid de shluagh na dùthcha so.

Fhathast is e am BBC a tha a’ ruigheachd air a’ chuid as motha aig a bheil telibhisean ’nan dachaidhean, ach chan eil eadhon am BBC a’ ruigheachd dùthaich na Gàidhlige anns an iar-thuath. Tha e coltach gu bheil e duilich an dealbh a chraobh-sgaoileadh do na ceàrnan sin, agus tha móran mar thà a’ gearain bho nach eil an t-subhailc ùr so ’gan ruigheachd.

Tha e nàdurra gum bi daoine, agus gu h-àraidh daoine anns na h-àiteachan iomallach, ag iarraidh gach cur-seachad inntinneach mu’n cluinn iad. Ach an uair a ruigeas an telibhisean a’ Ghaidhealtachd, tha eagal oirnn nach ann gu math na Gàidhlige a bhitheas e. De na cur-seachadan ùra is e so am fear as motha tàladh, agus chan eil coltas fhathast gum faicear móran air ach rudan a thuigeas a’ chuid as motha de shluagh na dùthcha gu léir. Mar sin, chan eil rian nach bi buaidh aige air a’ ghinealaich ùir; chan eil rian nach saoil iadsan gur h-i a’ Bheurla as motha a tha a’ tairgsinn tlachd dhoibh—eadar ràdio is dealbhan is telibhisean.

An gabh dad deanamh? Le leabhraichean agus ràitheachain thlachdmhor ann an Gàidhlig; le dràma Ghàidhlig; le, ’s dòcha, dealbh uair no uaireigin ann an Gàidhlig . . . . Leotha sin uile faodar, maith dh’fhaoidte, maill a chur air a’ mhuir làn.

Tha aon rud eile ann.

An uair a rinn am Morair Beveridge sgrùdadh air craobh-sgaoileadh anns an rìoghachd so bho chionn beagan bhliadhnachan, chomhairlich e do’n Riaghaltas cead a thoirt do bhuidhnean àraidh meadhonan craobh-sgaoilidh a chur air bhonn. Nam biodh Oilthighean na h-Albann, agus comuinn eile daingeann mu’n chùis cha bhiodh e idir as an rathad meadhon craobh-sgaoilidh a chur air bhonn a bhiodh ag obair a h-uile feasgar gun fhacal ach Gàidhlig. Dheanadh sin feum nach deanadh rud sam bith eile. Có a bheir a’ chiad cheum?


[TD 13]

Eilean Rum
Le CATRIONA NICGRIOGAIR

[Dealbh]

MUS teid so a chlo-bhualadh, bidh Eilean Rùm an làmhan an <eng>Nature Conservancy,<gai> agus is cinnteach gur h-iomadh atharrachadh a thig an cois sin. Ach chan fhàg na paipearan-naidheachd móran gun innseadh dhuibh aig an àm sin, agus ’s e th’ agam dhuibh an dràsda ach iomradh air cùisean mar a tha iad aig àm sgrìobhaidh, goirid mun teid an t-eilean a reic.

A’ chiad uair a chuir mise cas air tìr an Rùm bho chionn còrr is trì bliadhna, cha robh mi ach air ùr-phòsadh, agus is dòcha gum bi sibh ag ràdh gu bheil e coltach gu leòir aig a leithid sin de àm a bhith a’ faicinn eadhon an nì as suaraiche le cruth ùr, maiseach. Ach biodh sin mar a bhitheas, cha chreid mi gu bheil móran a chunnaic Rùm nach aontaich leam gur h-e eilean fìor bhòidheach a th’ ann.

Air madainn chiùin, ghrianaich san Lùnasdal nuair a thàinig an Lochmór timcheall a’ Ghuib a Tuath ’s a thug i a sròn asteach air Loch Sgrìseort, fhuair mise mo chiad shealladh air Ceannloch far a bheil mi nis a’ fuireach, mar tha a’ mhór-chuid de mhuinntir an eilein.

Bho’n bhàta chithinn gu robh na tighean suidhichte an sud ’s an so timcheall a’ bhàigh. Bha craobhan a’ toirt bhuam feadhainn dhiubh, ach bha na chithinn gealaichte mar an sneachd, ’s am faileas a’ deàrrsadh san loch. Aig an iomall amuigh air mo làimh chlì bha an eaglais, agus mu’n mheadhon chithinn Caisteal Chinnloch, aghaidh chun na mara agus réidhlean gorm sgaoilte mar bhrat air a bheulaibh.


[TD 14]

Os cionn sin uile bha Asgabhal is Allabhal a’ togail an ceann bhideanach, ach feumaidh mi ràdh nach do shaoil mise cho àrd iad ’s a bha iad an sealladh na caileige a thàinig air chuairt as a’ bhaile an uiridh. Nuair a dh’ fhaighnich mi dhi an còrdadh rithe té de na beanntan a dhìreadh, thuirt i nach ruigeadh ise am mullach a chaoidh, agus an uair sin, “Saoil an robh duine riamh air am mullach?” “’S iomadh duine sin,” dh’ innis mi dhi, “tha feadhainn ’gan dìreadh a h-uile bliadhna.” “O, tha mi cinnteach”, ars ise, “ach bidh <eng>oxygen<gai> aca sin!”

Nam faiceadh i feadhainn de na bhios a’ fiachainn ri’n dìreadh! Bidh coltas cho truagh, mì-thuarail orra ’s gun canadh sibh nach deanadh iad bàrr na staidhre dheth gun <eng>oxygen,<gai> gun tighinn air bàrr beinne. Ach tha iad a’ smaoineachadh ma bhios brògan móra tacaideach orra, agus eallach an droma de ròpannan, nach cuir dad tilleadh orra.

Bheir iad thairis letheach slighe; teàrnaidh iad ’s an anail ’nan uchd, a’ gabhail a’ chuthaich ag iarraidh chairtean air am bi dealbh nam beann as àirde mun cuairt, fiach an cuir iad gu càirdean iad a dh’ innseadh gu robh iad ’nam mullach. ’S a leithid sin de dh’ éideadh ’s a bhios air an luchd-streapaidh sin, chan fhacas riamh—bonaidean biorach le topain de gach dath mar gum biodh stiùir coilich, ’s mu dheighinn briogaisean! Bidh iad goirid, bidh iad fada, ’s bidh iad eadar a bhith goirid ’s a bhith fada, ’s chan aithnichear na mnathan seach na fir.

Nuair a fhuair mise eòlas air an eilean, thuig mi nach robh ri fhaicinn o’n bhàta ach glé bheag dheth, ged nach eil daoine a nis ach ann an dà àite eile a thuilleadh air Ceannloch. Tha rathad chun nan àiteachan iomallach sin anns a bheil cìobairean a’ còmhnaidh.

Tha còrr is trì fichead bliadhna on a rinneadh an rathad so, oir bha seann charaid dhomh fhéin, Uisdean Dhonnchaidh á Uibhist a Tuath ag innseadh dhomh gu robh e air fear de na bha ag obair aige.

Ma leanas sinn an rathad beagan mhìltean amach á Ceannloch, thig sinn gu snaidhm far a bheil ar roghainn againn de dhà rathad. Bheir am fear àrd sinn mu shia mìle gu àite ris an canar na Hearadh, ’s tha mi cinnteach gun d’fhuair e an t-ainm so mar a fhuair a cho-ainm as fhaide mach.

Tha tigh aig na Hearadh a chleachd a bhith ’na thigh-fasgaidh aig sealgairean, ach a tha a nis ’na thigh-còmhnaidh aig cìobairean. Tha e ann an lagan gorm os cionn na mara, agus mun cuairt air tha feadhainn de na beanntan as creagaiche ’s as corraiche an Rùm. ’S ann aig na cìobairean a tha fios air sin nuair thig àm trusaidh nan caorach.

Cluinnidh mi ainm an dràsda ’s a rithist a bhios a’ cur tòimhseachain orm, ach tha mi cinnteach nach eil agam ach a bhith tomhais. Tha fios gu bheil sgeul air choreigin co-cheangailte ri Cnoc Uisdein, ri Creig a’ Chuimrich ’s ri Drochaid Chaluim. Nan robh agam mac-meanmain cho beòthail ’s a bh’aig Nigel Tranter nuair a sgrìobh e <eng>Rum Week,<gai> ’s ann a chuirinn fhéin ri chéile sgeul a fhreagradh dhaibh.

Tha an rathad eile air an tug mi iomradh ’gar toirt gu Cill-Mhoire


[TD 15]

[Sanas]

far a bheil seann chladh a tha a nis air a leigeil bhuaithe. Thar a’ chaolais chithear an Cuiltheann san Eilean Sgitheanach.

Ged nach eil an diugh an Cill-Mhoire ach aon tigh, tha na bruachan os cionn a’ chladaich breac le làraich a tha a’ nochdadh na bha de shluagh an Rùm aig aon àm. Tha seann bhallachan agus làraich de’n t-seòrsa so an iomadh àite air feadh an eilein, agus a réir coltais bha cuid de’n fhearann air a roinn ’na chroitean aon uair, ged nach eil croitear a nis bho cheann gu ceann dheth.

Tha Rùm bho chionn iomadh bliadhna mar oighreachd aig teaghlach Sasunnach a bhios a’ caitheamh beagan ùine ann a h-uile bliadhna aig àm seilg. Bidh an luchd-oibreach an sàs an obair fearainn is tuathanachais, agus air uairean ri beagan oibreach coille airson feuma na h-oighreachd fhéin.

Tha àireamh an t-sluaigh air a bhith a’ sìor dhol an lughad o chionn bhliadhnachan, agus tha na tighean a tha ’nan seasamh falamh a’ deanamh fianuis air sin. Chan eil an dràsda air an eilean ach ochd duine fichead, agus tha iad sin air an roinn eadar ochd teaghlaichean. Tha eagal orm gur h-ann aig a’ Bheurla a tha làmh-an-uachdar ach tha Gàidhlig aig an treas cuid.

Tha Maighstir MacNeachdainn ’na fhear-stiùraidh air an oighreachd, agus is ann dhà thig eachdraidh a dheanamh air na thachair an Rùm o’n a thàinig e ann còrr is dà fhichead bliadhna air ais. Tha iomadh naidheachd aige mu shealg nam fiadh ’s mu iasgach nam breac, agus cha b’ e aon mhèirleach sìdhne air an robh e an tòir ’na là!

Bha e ’na dheagh phìobaire ’na òige ach ged a tha e a nis air a’ phìob a chur air chùl, bheir e langan math fhathast air na h-òrain


[TD 16]

Ghàidhlig, ’s cha mhór as fhiach cuirm no cruinneachadh, mur toir Mgr. MacNeachdainn dhuinn “Crodh Chailein”, no fear eile de na seann eòlaich.

Tha Seònaid Nic-a-Ghobhainn air ceann gnothaich an Oifis nan Litrichean, agus ge be àm de’n là no de’n oidhche a chuirear dragh oirre, “bidh fonn oirre daonnan”. ’S iomadh uair a chuirear feum oirre ’n àm bhith strì ris an aon fhón a tha airson feumalachd an t-sluaigh. Tha am fear sin ’na chreutair neònach as nach tig smid ach nuair a thogras e fhéin. An galar nach eil an diugh air, bidh e air am màireach, ach ’s è bhios balbh buileach neo fàisgidh Seònaid bìg air choreigin as! Gu dearbh ma tha Dòmhnall Iain diombach as a’ fón aige fhéin, is tric sinne a’ gearain air an fhear so. ’S ann le éiginn a gheibh sinn Mallaig 3 gun ghuth air Piccadilly 3333.

Chan aithne dhomh àite eile anns a bheil an sgoil is an eaglais san aon togalach ach an so. Tha àite-suidhe san eaglais do mu leth-cheud duine, ach chan fhaicear thar dusan innte a nis ach ainneamh.

’S ann an Eilean Eige a tha am ministear a’ còmhnaidh, ’s mar sin chan eil seirbhis ’ga cumail an Rùm ach mu uair sa’ mhìos no nuair a cheadaicheas an aimsir do bhàta beag am ministear aiseag o eilean gu eilean.

Tha an dotair a tha ’gar frithealadh a’ deanamh a dhachaidh an Eilean Eige cuideachd, agus cha mhotha tha sinn gun dotair fhiacal. Tha esan a’ tighinn á Glaschu dhà no trì uairean sa’ bhliadhna ann am bàta brèagh, comhfhurtail anns a bheil seòmar air uidheamachadh leis gach goireas a dh’fheumas e airson a oibreach. Cha tàinig orm fhathast cobhair a shireadh air Mgr. Caddon, ach tha mi a’ tuigsinn

[Dealbh]
“An sgoil is an eagalais san aon togalach.”


[TD 17]

[Dealbh]
Clann na sgoile

gu bheil e ro-sgileil, agus is math an innse air gum bi toileachadh air a’ chloinn fhéin nuair a thig e’n rathad.

Ged nach eil ach sianar chloinne san sgoil an ceartuair, chan ann orra bu chòir dearmad a dheanamh. Tha mi fhéin ’gan teagasg, ’s gu dearbh chan fhaod mi gearain gu bheil cion dìchill orra, gu h-àraidh nuair thig àm nan leasan Gàidhlig. Ged nach eil a’ Ghàidhlig mar chànain-màthar ach aig triùir de’n chloinn, tha iad uile glé mheasail air a bhith ’ga h-ionnsachadh, agus bidh còmhraidhean beaga againn ri chéile air uairean. Ma nochdas sibh asteach air feasgar Di-luain, cha chluinn sibh ach “Dé an aois a tha thu?” “Tha mi ochd bliadhna”, no, “A bheil cù agad?” “Chan eil, ach tha cat agus eun agam.” Ma bhios ribheidean air ghleus, is dòcha gun toir sinn air sgrìob cheòlmhoir sibh do ’n Eilean Mhuileach no “Null do dh’ Uibhist”.

Ach cha toir sgrìob cheòlmhor fada sibh, ’s ma tha ’nur dùil a dhol air astar, ’s i ’n Lochmór a dh’ fheumas sibh a ghabhail. Tha ise a’ tadhal an Rùm trì uairean san t-seachdain, agus is iomadh là mosach a tha am bàta-aiseig, an “Seòras”, ’ga coinneachadh, ’s a’ tilleadh sàbhailte gu cala. B’ e ’n t-annas mur a tilleadh ’s brod a’ mharaiche air an stiùir—Dòmhnall Parc á Scalpaidh na Hearadh. Chan eil móran nach innis esan dhuibh mu bhàtaichean gu math nas motha na’n “Seòras”, oir bha e bliadhnachan aig muir. Tha Dòmhnall cho eòlach an ceàrnan de dh’ Astràilia ’s a tha e an Rùm!

Bidh eathraichean air ais ’s air adhart á Malaig san t-samhradh le luchd-turuis, agus is mór a’ chòmhstri a bhios eatorra fiach dé ’n t-eathar aig am motha ’m bì. ’S tric le longan a bhith ag acrachadh an


[TD 18]

Loch Sgrìseort cuideachd, ’s cha ghabh sinn iongnadh ged a chitheamaid curach Innseanach no canoe a’ deanamh air tìr corra uair.

Bidh móran a’ càmpachadh an Rùm ré an làithean féille, ’s gach bliadhna bidh oileanaich a’ tighinn a ghabhail beachd air eòin, lusan, ’s a leithid sin. Am fear nach bi a’ ruith chuileag mu mheadhon oidhche, bi e a’ liùgadh air cùl creige fad latha le camara fiach am faigh e dealbh lacha. Bidh fear ’s bocsa mhaidseachan aige làn de dhealain-dé, ’s fear eile le làn a phòcaidean de chlachan beaga nach aithnicheamaid seach a chéile, ach air am bi ainmean air leth aige-san.

Nuair a bhios mi air tìr mór ’s ann a sheallas feadhainn orm le truas is iad a’ faighneachd ciamar idir a tha sinn a’ cur seachad na h-ùine an àite cho iomallach. ’S ann a théid an ùine seachad ’na deann-ruith, ged a dh’ fheumas sinn cur seachad a dheanamh dhuinn fhéin nuair bhios sin a dhìth oirnn.

Chan eil tigh-dealbh againn, ’s mur a bheil tha dealbhan eireachdail ’gar cuartachadh, ’s chì sinn iad gun dà thasdan is naoi sgillinn a phàidheadh. Chan eil talla no tigh-cluiche againn, ’s mur a bheil, tha sabhal fada, farsainn againn nach bithear ach goirid a’ rèiteach ma bhios sannt cluiche no dannsaidh oirnn. Chan eil T.V. againn—’s mur a bheil, mo thogair!

Tha sinn toilichte, cuideachdail, ’s tha ceudan an Lunnainn as aonaranaiche. Ma thig sibh air chuairt ’nar measg, théid mi ’n urras nach e ’n deòin leibh Rùm fhàgail, ’s gum bi toil agaibh tilleadh uair is uair.


FUAIM AIR TRAIGH.
Le DOMHNULL R. MOIREASDAN
(Scalpaidh na Hearadh)

Chuala mi fuaim air tràigh
bho an làn bha ag osnaich,
’s tuinn bhàite a bha bàrcadh gun fhoisdinn,
gun sàmhchair ’s bàirlinn a’ sloisreadh
air a’ ghainneamh òr-bhuidh’,
gun làthaich na ploc orr’,
fìor-bhriste ann am bàgh geal
bàn ri lear chopach;
Nàile! le àbhachd is docran,
anadàna le cànran a’ mosgladh,
càrsanach, stàiteil, neo-shocair,
fo anail speur, fàil’ ’s glan boltrach,
bha muir nuatharra le ràs agus crosta,
le tonn thar thonn tighinn thar sàil
air an dol so;
taobh a’ lìonadh ’s a’ tràghadh
air a’ choilce,
ris a bheil e co-thàthadh le ospag,
le ataireachd is ràcail ri oitir.


[TD 19]

An Dileab
Le CAILEAN MACCOINNICH

NUAIR a chuir am ministear air an amadan a’ chiad cheist an Leabhar Aithghearr nan Ceist—“Ciod as crìoch àraidh do ’n duine?”—’s e ’m freagairt a fhuair e, “Nach amaideach a’ cheist i, mhinisteir: ’s iomadh crìoch àraidh a dh’fhaodadh a dhol air duine!”

’S ma bha sin fìor mu dhuine riamh bha e fìor mu bhràthair mo sheanar. Bha rùda mór crosda aige air teadhair an ceann shuas na pàirce, agus bha cleachdadh aige (aig bràthair mo sheanar, chan ann aig an rùda) a bhith ’g atharrachadh na béisde moch is anmoch. Am feasgar ud, ’s e strì ris a’ bheathach a shlaodadh ’na dhéidh an aghaidh a thoileach chaidh cas a’ bhodaich ann a’ lùib an ròpa, agus sud e air a dhruim ’s an rùda ’na bhad. Gun sgeul fhada dheanamh dheth bhuail an rùda brathair mo sheanar an clàr na bathais, ’s mar a chanadh an seanachaidh san t-seann sgeulachd chuir e eanchainn ’na sradagan teine troimh chùl a chinn. ’S iomadh crìoch àraidh a dh’fhaodas a dhol air duine!

Glé mhath, matà—neo, glé olc—tha e an crochadh air ciamar a dh’amhairceas tu air a’ ghnothach, agus nuair dh’innseas mi dhut gun d’fhàg am bodach suas ri ochd mìle punnd Sasunnach, cha bhi móran teagaimh agad ciamar dh’amhairc mise ’s mo cho-dhìleabaich air a’ chùis! Ochd mìle punnd Sasunnach! Glé mhath dha-rìreadh. Ach bha cóignear againn an co-ionnan dàimh dha; cha robh sin cho math idir. Mìle an t-aon agus smodal de iomlaid. Cha robh e ach beag gu leòir san t-seagh sin.

Ach ’s e cheist mhór ciamar a roinn am bodach e. An do rinn e roinn mhic is athar air? An d’fhàg e barrachd aig aon againn na aig aon eile? An d’fhàg e uile e aig dithis neo triùir—neo, math-dh’fhaodte aig aon duine? Cha b’urrainn thu a ràdh dé dh’fhaodadh am bodach a dhèanamh, ’s e sin an seòrsa duine a bh’ann dheth. Ach aon nì bha sinn uile cinnteach as, agus ’s e sin gu robh dìleab ann agus a cùmhnantan seulaichte fo làimh fir-lagha. Bha brathair mo sheanar cho dòigheil an sin ’s a bha e an rudan eile.

A chùl air an airgead bha tigh is fearann ann, crodh is caoraich, cairtean, croinn-threabhaidh, cliathan is iomadh gnè eile de acuinn fearainn. Cha do chosg am bodach móran riamh am mì-stuam. Co-dhiùbh no co-dheth cha robh air ach feitheamh gu’n gairmeadh Maighstir Diarmad am fear-lagha sinn gus an dìleab a chluinntinn. ’S e lathaichean mì-shaoirsneil a bh’ann; cóignear againn, sinn uile anns na h-oghaichean, ’s gach aon an làn dòchas gur e fhéin na i féin a bha dol a thighinn asteach air an iomlan.

’S ann air madainn Di-luain a fhuair mi brath o’n luchd-laghadh gu dol a dh’ionnsaigh tigh an fhir nach maireann gu brìgh an dìleab a chluinntinn. Litir mhodhail, iomchuidh gu leòir, ach a bharrachd air innse dhomh gu robh m’ ainm san dìleab cha do chuir i solus sam bith air dé dh’fhaodadh dùil a bhith agam ris. “Bìdh sinn ’nur comain ma bhios sibh an làthair mu naoi uairean air madainn Di-haoine aig Tigh a’ Bhealaich, àite-còmhnaidh Eanruig MhicArtair nach maireann, far an cuir sinn an céill do na dìleabaich uile suim na dìleab. Gu dìleas,


[TD 20]

Diarmad Mac-an-t-Sionnaich, Mac-an-t-Sionnaich, Mac-nam-Cleas agus Mac-an-t-Sionnaich.”

Gu dìleas! Biodh an dìleasachd mar a dh’fhaodas i a Shionnaich chòir ach bìdh mise aig Tigh a’ Bhealaich Di-haoine so tighinn gu mo chòir a thagradh, air neo chan e nì as feàrr a bhacas mi.

Agus bhà mi sin. Mu leth uair an déidh a h-ochd thug mi stàirn air an t-seann ghlag aig an dorus agus chaidh mo stiùireadh asteach do ’n phrìomh sheòmar le fear biorach ruadh ’s boinne critheannaich air bàrr a shròine. ’S ann do chloinn an t-sionnaich thusa gun amharus arsa mise rium féin, ’s mi gabhail beachd air an dithis eile bha ’nan suidhe mu ’n bhòrd mhór am meadhon an t-seòmair.

Tràth ’s ga robh mi bha Mairead bhiorach, nighean piuthar m’athar astigh romham, ’s fuar ’s ga robh ’mhadainn b’fhuaire na sin an t-sùil a thug i orm nuair thainig mi asteach. Ciubha bideanach gruaige air cùl a cinn, a h-amhach sìnte mach agus a sròn ’ga sìor shàthadh fhéin air adhart, cha toireadh tu shamhla dhi ach gèadh crosda ’s cuideigin air cur corruich air.

Cha robh càch fada gun nochdadh. Cailean Breac, bràthair Maireid, e fhéin agus sùil dhiombach aige air càch mar nach robh còir aig neach bhith sud ach esan. Bha fhios aig a h-uile duine nach do bhruidhinn e fhéin agus Mairead o bha Luchd-lagha Bòrd an Fhearainn aca mu chòimhstri nan crìochan. Air a shàilean Seòras Dubh mac brathair m’ athar. ’S a phiuthar Seònaid a tha pòsd aig a’ phosta chaol an Coirebhig, dithis nach robh riamh rèidh, ’s nach bì a rèir coltais. Cuideachd neo-chàirdeil, ghàbhannach.

“Deanaibh suidhe, a mhnathan ’s a dhaoin’ uaisle” ars am fear a bu shine de na Sionnaich. “Daoin’ uasal”, arsa mise rium féin, ach o nach robh e dol a chosg nì dhomh suidhe ’nan cuideachd chàirich mi mi féin air a’ chathair a b’fhaisge orm. Lean càch an t-eiseimpleir agus sgaoil an Sionnach Mór paipear fada liath air a’ bhòrd mu ’choinneimh. “An tà” ars esan, “tuigidh sibh gur i so tiomnadh Eanruig Mhic Artair nach maireann. Tha ’n cóignear agaibh an co-chàirdeas dha agus tha sibh uile air ur n-ainmeachadh san dileab. A bhàrr air beagan airgid a dh’fhàg e aig a’ bhean-tighe aige, tha a’ mhór-roinn air a thiomnadh dhuibhse mar dhàimhean agus air a roinn mar a leanas.”

Ma bha cluasan gach aon againn air an deagh ghleusadh air eagal smid de a bhriathran a chall, bha na sùilean gu coimheach, luasganach a’ sìor lorg ciamar a bha càch a’ gabhail a’ ghnothaich. Lean e roimhe. “’S e so an tiomnadh mu dheireadh agamsa Eanruig MacArtair, á Baile nan Slochd, Siorrachd Làbhainn, agus ’s e mo rùn ’s mo mhiann gum bi mo chuid, aig àm mo bhàis, air a riaghladh mar so:

“Aig Cailean MacGrìdhean, ogha mo bhràthar, tha mi fàgail an tighe ’s an fhearainn maille ri dà cheud punnd Sasunnach.

‘Aig Seòras MacIlleMhaoil, ogha mo bhràthar, tha mi fàgail a’ chruidh agus acuinn an fhearainn uile maille ri ceud gu leth punnd Sasunnach.

‘Aig Mairead Fhriseal, ogha mo bhràthar, tha mi fàgail dàrna leth nan caorach agus trì cheud punnd Sasunnach.

‘Aig Seònaid NicArmaig tha mi fàgail an leth eile de’n stoc chaorach agus trì cheud punnd Sasunnach.’”


[TD 21]

Stad am fear-lagha, mar gum biodh e airson cothrom thoirt do na dìleabaich sud a chagnadh. Bha sàmhchar san t-seòmar, bha gach sùil ormsa agus bha mi làn chinnteach gur i ’cheist bha ’n cridhe gach aon, a bheil esan dol a thighinn asteach air a’ chòrr de airgead a’ bhodaich—mu sheachd mìle punnd Sasunnach?

Thòisich an Sionnach a rithisd. “Aig Calum MacIlleMhaoil, ogha mo bhràthar, tha mi fàgail cóig punnd Sasunnach agus on tha uimhir de thlachd aige ann an airm ’s an àirneis nan ginealach a dh’fhalbh tha mi tiomnadh dha an t-seann ghunna thug mi féin dhachaidh á Cogadh nam Boers. Tha mi ’n dòchas gum bi e cho feumail dha ’s a bha e dhòmhsa an uair m’ fheum.”

Dh’amhairc sinn air a chéile. Càite an deachaidh ochd mìle bràthair mo sheanar? B’ i sud a’ chiad cheist dhòmhsa, agus cha robh teagamh agam nach i bh’ air inntinn chàich cuideachd. A robh làmh aig na Sionnaich sa’ ghnothach? Cha b’urrainn gun deach am bodach troimh sheachd mìle not ann am beagan is bliadhna, oir mu ’n àm sin fhuair Mairead tàrradh air leabhar cunntais tigh-tasgaidh an airgid aige agus bha còrr is ochd mìle ann.

“Bha sinn an dùil gu robh barrachd airgid aig an fhear nach maireann,” arsa Seòras ’s e ’g amharc gu gruamach air an fhear-lagha. Sheall an Sionnach air le sùil chruaidh, thioram an fhir-lagha: “Biodh sin mar a bhitheas e,” ars esan, “sud sùim iomlan an tiomnaidh, ach a mhàin gun do chuir Mgr. MacArtair mar gum biodh facal pearsanta aig deireadh an tiomnaidh agus ’s e so e:

‘Theid càirdeas an aghaidh nan creag, ach na robh neach beò aig àm mo bhàis a bu dlùithe an càirdeas dhomh na ’n fheadhainn a dh’ainmich mi, sgillinn ruadh chan fhaigheadh a h-aon diubh ach Calum MacIlleMhaoil ’na aonar; gheibheadh esan na cóig notaichean ’s an gunna co-dhiùbh.’”

Cha mhór nach do bhris an gàire orm. Cóig notaichean is seann ghunna. “Tuigidh sibh,” arsa Sionnach, “nach eil sna briathran sin ach smuain an déidh làimhe ’s nach eil iad a’ deanamh atharrachadh sam bith na cur dreach sam bith eile air cùmhnantan na dìleab. Chan e ar gnothaich-ne ciod a bha aig an fhear nach maireann, ’s ma tha sibhse am beachd gum bu chòir an tuilleadh a bhith ann faodaidh sibh ceasnachadh a dheanamh an Tigh Gleidhidh an Ionmhais—ach ’s e m’ eagal-sa nach toir iad móran sàsachaidh dhuibh an sin.”

Phaisg na Sionnaich suas an cuid phaipearan agus sgioblaich iad gu falbh. Ars an Sionnach Mór: “Bidh paipearan còir an tighe ’s an fhearainn, a’ chruidh ’s nan caorach maille ris an airgead a chaidh fhàgail agaibh air an cur thugaibh cho luath ’s a ghabhas dèanamh, ach faodaidh Mgr. MacIlleMhaoil an gunna a thoirt leis gun dàil; sud e crochte os cionn àite an teine.” Agus le sin dh’fhàg an luchd-lagha ’sud sinn.

“Ach dé air thalamh a rinn e ris?” Cha robh an dorus ceart air dùnadh as an déidh nuair bha beul Maireid a’ dol. “Saoil sibhse an do thog e uile e ’s an tug e do’n bhean-tighe e?”

“Ceisd mhór” arsa mi féin, “agus tè nach urrainn sinne am feasd fhuasgladh; ach carson bhiodh sibhse gearain? Cha tainig a h-aon agaibh as cho olc dheth riumsa. Cóig notaichean agus seann chabar gunna nach cuimseadh air Beinn Dobhrain aig dusan slat.”


[TD 22]

Cha robh de spiorad nàdurra air siubhal aon de’n cheathrar a thogadh gàire ris an t-suidheachadh agus o nach robh nì ri chosnadh le bhith fuireach ’nan cuideachd thog mise leam an gunna agus tharraing mi air an dachaidh.

Bha ’n deasbud ’s an t-sabaid àbhaisteach ann mun d’ rinneadh roinn mhic is athar air a’ chrodh, na caoraich agus an acuinn, ach mu dheireadh thall chaidh cuid a’ bhodaich a roinn ’s fhuair gach aon mar chunnaic na fir-lagha iomchuidh—biodh iad toilichte na ’chaochladh.

Cha dubhairt mi féin diog. Chosg mi na cóig puinnd Shasunnach ’s b’ e sud crìoch a’ ghnothaich. Cha robh diomb agam ris a’ bhodach, ’s chan fhaicinn gu robh e mar fhiachan air sgillinn ruadh fhàgail aig aon againn, oir dé an gnìomh mór a rinn duine againn riamh ris gu dùil bhith againn ri tochradh anabarrach ’na dhìleab?

“Crìoch a’ ghnothaich,” an dubhairt mi? Fiach thusa an è, a charaid! Mu ochd mìosan an déidh bàs Eanruig bha mi air chéilidh air seann duine còir an Gleann Chiarain agus ’nar còmhradh thainig a’ chainnt mun cuairt gu dìleab brathair mo sheanar. “Cóig notaichean is seann ghunna, a laochain” ars esan, “bha e cho math nach robh do bheò-shlaint an crochadh air an dìleab,” ’s rinn e glag gàire. “Ach eil fhios agadsa gun do shàbhail an dearbh ghunna beatha an dithis againn anns an Transvaal. Bha sinn le chéile san aon toll, air ar sgaradh o ’n chòrr de ’n fheachd agus deannan Bhoers a’ liùgadh astigh oirnn. Cha robh barrachd air cóignear dhiubh ann agus tha amharus agam gu robh fhios aca nach robh aon pheileir againn eadrainn. Cha robh an suidheachadh ach olc nuair a thug Eanruig briosgadh as. “Nach mise ’m burraidh,” ars esan, ’s mun d’ fhuair mi smid a ràdh dh’fhosgail e toll an stoc a’ ghunna ’s phioc e mach as mu dhusan peileir. Abair thusa gun dug sinn coinneamh shearbh do na Boers nuair a nochd iad rinn agus ’s e mo bharail nach do stad an dithis a thug am beatha as gu’n d’ fhuair iad an cinn fo earball còta Phòil Kruger. Lathaichean doirbh, a charaid,” ’s le sin chaidh ar còmhradh seachad.

Nuair thill mi dhachaidh thug mi ’n t-seann ghunna nuas bhàrr an dubhain air an robh e ’n crochadh. Làimhsich mi e le urram oir bha mi a nis a’ tuigsinn gu dé bha ’m bodach a’ ciallachadh le na thuirt e san dìleab mu’n ghunna. Sgrùd mi an stoc gu faiceallach agus an déidh greis lorg mi am pluc a bha dùnadh an tuill. Thug mi as e le gob na sgine, ’s theann mi ri brodadh gun fhios dé ’n cuimhneachan air cogadh nam Boers a dh’fhaodadh a bhith falach ann. Amach thainig pocan beag, ’s nuair dh’fhosgail mi e gu dé dhòirt am bas mo làimhe ach cóig na sia de na neamhnaidean a b’àille air an do laigh mo shùil riamh. Bha bileag phaipeir sa’ phocan, sgrìobhte an làimh-sgrìobhaidh a’ bhodaich. “Do chuid-sa de ’n dìleab agamsa a Chaluim, ma tha ’thùr annad na lorgas e—’s tha teagamh agam gu bheil.” Bha ainm brathair mo sheanar ris a’ phaipear agus fòidhe sin dithis fhianaisean.

Thug mi na clachan luachmhor agus am paipear thun nan Sionnach, ’s chuir iadsan mo chogais aig fois; bha ’ghnothach réidh laghail gu leòir, ’s b’ iad na clachan mo chuid-sa de shaidhbhreas a’ bhodaich. Mheasadh iad le òr-cheard agus chaidh an reic airson ochd mìle not.

Mo bheannachd air a’ bhodach, ’s mo mhìle beannachd air fear bu chruaidhe ceann na eadhon Eanruig MacArtair—an rùda!


[TD 23]

Ceol na Pioba

(1) DOMHNULL MACILL’EATHAIN

Le FIONNLAGH MACNEILL

[Dealbh]

THA facal anns a’ Ghàidhlig a tha ag ràdh, “Cha do dhùin dorus nach do dh’ fhuasgail dorus”, agus is ann mar sin a thachair do ’n chiad phìobaire a tha againn anns an t-sreath so—Dòmhnull MacIll’eathain á Leódhus, no, mar as fheàrr a dh’ aithnichear e ameasg phìobairean, “Dòmhnull Mór”. Cha robh Dòmhnull ach mu dheich bliadhna dh’ aois nuair a thainig Murchadh, a bhràthair a tha an diugh ’na dhotair, dhachaidh air a leòn agus leis a’ chomhairle gum bu chòir dha a’ phìob mhór ionnsachadh gus an sgamhan aige a bha air a reubadh a dheanamh làidir. Thòisich Dòmhnull an uair sin mar a bhràithrean eile a’ strì ris an fheadan, agus ged a sguir càch ceann sreath cha do sguir Dòmhnull, agus tha e an diugh air a chunntadh ’na phìobaire cho math ’s a th’ ann. Aig aois ochd bliadhna deug chaidh e do ’n arm, agus ’s ann an sin a thòisich e ag ionnsachadh na pìoba fo iùil D. R. MacGillfhinnein. Fhuair e air adhart cho math agus gun d’ rinneadh e ’na mhàidsear-pìoba e fhéin ann an 1935,


[TD 24]

[Ceòl]


[TD 25]

[Ceòl]


[TD 26]

dreuchd a chùm e gus an do dh’ fhàg e an t-seirbhis ann an 1948 an déidh dha dà bhliadhna ar fhichead a chur seachad anns na Sìoth-phortaich.

Tha e air cosnadh an ìre mhath a h-uile duais a ghabhas cosnadh leis a’ phìob—am bonn òir airson pìobaireachd ann an Inbhirnis agus anns an Oban gu h-àraidh, a thuilleadh air iomadh duais eile. Tha e an diugh os cionn earrann nam pìoban ann am bùth R. G. Lawrie ann an Glaschu, agus có a b’ fheàrr ris an obair sin na e fhéin? Tha e eòlach gu leòir air gach nì mu thimcheall na pìob móire agus an dòigh air a cluich, agus is ann ainneamh a theid duine asteach gu Dòmhnull nach bi balach beag air choreigin an sin le feadan ag ionnsachadh mar a chuireas e a mheuran air na tuill.

Tha còrr agus ceud gu leth bliadhna bho thainig aon de shinnsearan Dhòmhnuill dhachaidh as a’ chogadh an aghaidh Napoleon, agus a chuir e air bonn sgoil-phìobaireachd ann an Dalabeag air taobh siar eilean Leódhuis. Tha Dòmhnull e fhéin an diugh a’ deanamh nas urrainn dha airson a’ phìob-mhór agus a ceòl. Oir chan e a mhàin gun cluich e air a’ phìob; tha e cuideachd fìor mhath air puirt ùr a chur ri chéile. So agaibh port a sgrìobh e agus a chaidh a chluich airson a’ chiad uair aig àm na Càisge am bliadhna ann an Dòrnoch aig cruinneachadh a bha aig an t-seann 5mh feachd de réiseamaid nan Sìothphortach. Is ann bho fhacal-suaicheantais a’ bhuidhinn sin a thainig ainm a’ phuirt. ’S e port ceòlmhor gasda tha ann, agus bithidh e a dh’ aithghearr r’a chluinntinn aig pìobairean thall agus a bhos.

[Sanas]


[TD 31]

Alasdair Caimbeul, Gearrloch
LE EACHANN MACCOINNICH

RUGADH Alasdair Buidhe Iomhair, no Alasdair Caimbeul ann am Mealabhaig faisg air an Rubha Tuath, no Rubha Ré, mar tha e air ainmeachadh an diugh.

B’e Alasdair MacCoinnich (A’Chlach), iar-ogha a’ bhàird. Tha esan ag innseadh dhuinn anns an leabhar <eng>Historical Tales and Legends of the Highlands<gai> gu robh a shì-sheanair ’na sheann duine a’ plochdadh ris a’ cheud, ri linn a chiad chuimhne. Bha e fuireach ann an seann tigh agus a thriùir mhac còmhla ris; am mac a b’òige trì fichead ’s a h-ochd agus am fear bu shine trì fichead ’s a cóig deug.

Rugadh “A’ Chlach” anns a’ bhliadhna 1838 agus chaochail Alasdair Buidhe ann an 1843. Bhiodh “A’ Chlach” ’na bhalachan ceithir bliadhna dh’aois, bliadhna mus do chaochail Alasdair Buidhe. Bha Alasdair Buidhe an uair sin “a ’plochdadh ris a’ cheud,” agus mar sin ’s dòcha gur ann sa’ bhliadhna 1745 a rugadh e. Tha iomradh anns a’ chiad àireamh de’n <eng>Celtic Magazine<gai> air taobh duilleig 41 a tha a’ toirt cudthrom do ’n bheachd so. Faodaidh sinn a thoirt fa-near an so, gum biodh Alasdair Buidhe ’na ghille seachd no ochd a bhliadhnachan deug nuair a rugadh Uilleam Ros.

Chuir e seachad a’ chiad chuid de bheatha ’na bhuachaille ann am Mealabhaig. Sgrìobh e òran mu ’n “Rubha Tuath” aig an àm so ach chan eil lorg agam-sa air.

Air dha thighinn gu ìre fhuair e obair mar mhaor-fearainn do Shir Eachann MacCoinnich, triath Gheàrrloch—uachdaran a bha ainmeil san Taobh Tuath mar dhuine a chuidich le iasgairean an truisg is an éisg-ghil, mus d’amais an Rìaghaltas air “bounty” a thairgseadh do na h-iasgairean. An uair a thòisich Alasdair Buidhe air obair a’ mhaoir-fhearainn thainig e dh’fhuireach a dh’Inbhir-Chearraidh far am biodh e na bu dheiseile ri mhaighistir. B’aithne do mhuinntir Gheàrrloch e mar Alasdair Buidhe Iomhair agus tha iomradh ann gu robh e glé mheasail aca, ged nach robh an dreuchd a lean e buailteach air neach sam bith fhàgail fo dheagh-chliù ach a mhàin aig a mhaighistir.

Bha coipidh de’n Tiomnadh Nuadh aig Alasdair, agus tha a’ chiad àireamh de’n <eng>Celtic Magazine<gai> a’ toirt fios dhuinn gum b’urrainn dha a’ Ghàidhlig a leughadh. Chuidich e an t-Urr. Lachlainn MacCoinnich a bha ’na mhinistear ann an Loch Carrainn, an uair a bha e a’ sgrìobhadh na roinn air “Aiseirigh Chrìosd.”

Mar bhàrd bha Alasdair Buidhe air a mheas le a luchd dhùthcha na b’àirde na Uilleam Ros. Tha so furasda thuigsinn; bhon a bha Uilleam Ros na b’fhoghluimte na Alasdair agus bhon a bha sgoiltean ainneamh ri’m faotainn air feadh na sgìreachd aig an àm ud, bha móran de bhàrdachd an Rosaich nach tuigeadh an sluagh. Bha Alasdair Buidhe a’ seinn mu chuspairean a bha gu bitheanta air teangaidh an t-sluaigh—nithean a thachair bho là gu là, thall ’s a bhos air feadh na sgìreachd, agus air am biodh iad a’ còmhradh aig na céilidhean.


[TD 32]

B’ e iomall an saoghal-san, garraidhean-crìche na sgìreachd. B’ e tigh Alasdair tigh céilidh a’ bhaile.

Tha iomradh ann an Geàrrloch air gearradaireachd eadar Uilleam Ros agus “Bard an Rubha”—mar a bh’aig cuid air Alasdair. Thachair iad aig abhainn Achadhcharn, is Alasdair a’ togail air gu banais a pheathar. Tha e coltach nach robh an còta a bh’air ach dìreach mar gum biodh plaide air a dhath gu stiallach, gun a bhith aona-chuid dubh no geal. Cha b’e aodach ro-eireachdail e, do fhear air turus-bainnse. Nuair a chunnaic Uilleam Ros e a’ tighinn ’na chòmhdhail, agus e ’coimhead cho ciullach, shaoil leis gum biodh e iomchuidh agus ceart, aire Alasdair a thoirt do’n riochd mhì-choltach a bh’air, agus b’ ann mar so a chuir e fàilt’ air:

“’S ann a tha ’n sùrd air Bàrd an Rubha,
’S a phiuthar a’ dol a phòsadh.
’S mairg thu a thighinn bho’n ’bhaile,
’S nach d’rinn thu malairt còta.”

Cha bu luaithe a chuir Uilleam Ros crìoch air an rann-earalachaidh so, na fhreagair Alasdair:

“Tha’n còta ’taitinn rium fhìn,
Tha e mìn, ’s tha e blàth,
’S air cho mór ’s gu bheil do ruic,
Dh’fhaodadh tusa ’leigeil dhà.”

Bha speis mór gu leòir aig an dithis so d’a chéile, bhitheadh e coltach, mar a chluinneas sinn, ged is ann ri gearradaireachd a tha sinn a’ cluinntinn mu’n deighinn an toiseach. Tha fhios againn gur ann bho Alasdair Buidhe a fhuair Iain MacCoinnich òrain Uilleim Rois, an uair a bha e a’ deasachadh “Sàr Obair nam Bàrd.”

Bha làmh-sgrìobhaidhean de na h-òrain aig Alasdair Buidhe aig iar-ogha dha, a dh’ainmich mi a cheana—Alasdair MacCoinnich (“A Chlach”). Bha cuid diubh aig an Urr. Cailean Friseal. Tha iad sin a dhìth oirnn. ’S cinnteach gun do sgrìobh e barrachd de òrain na tha againn air sgeula an diugh. Feumaidh sinn an dràsda a bhith toilichte leis na dhà no trì as aithne dhuinn, agus cunntas goirid a thoirt orra. B’ann air dhà bhith air chuairt san Eilean Sgiathanach a’ sgrìobh e “Clann Dòmhnaill Mór nan Eileanan,” mar chomharradh air a’ choibhneas agus a’ bhàigh a dh’ fhiosraich e air feadh an eilein sin. Sgriobh e “Hoirinn ó cha bhi sinn tùrsach,” air do’n mhaighstir sgoil mór a bh’ann an Geàrrloch an déidh Uilleim Rois, criomag thombaca dhiùltadh dha. B’ann mar aoir neo-sgaiteach a’ sgrìobh e an t-òran sin. Tha dà òran eile a bha gun teagamh sam bith air an cur ri chéile le Alasdair Buidhe, agus is iad sin; “Tigh Dìge nam Fear Eachannach,” agus “Laoidh.”

Chan eil e iongantach ged a sgrìobh Alasdair Buidhe “Tigh Dìge nam Fear Eachannach,” bhon a bhiodh e ’tadhal air muinntir an Tigh Dìge trì oidhcheanan gach seachdain de’n bhliadhna gu bhith ag aithris bàrdachd Oisein agus sgeulachdan na Féinne do theaghlach an tighe sin.

Chaochail Alasdair Buidhe anns a’ bhliadhna 1843 agus chaidh thiodhlaiceadh ann an clachan Gheàrrloch.


[TD 33]

AOIR FHIR GHEASTO

RINNEADH an t-òran a leanas do dhroch shiamarlan a bha ann an Geàrrloch ri linn a’ bhàird. Bha e ’na chleachdadh aige a bhith spùinneadh an tuath bhochd a bhiodh eu-comasach am màl a phàidheadh, le bhith toirt air falbh an crodh no a’ losgadh mullaichean an tighean.

Aig an àm so bha an siamarlan air tì athair a’ bhàird fhuadach amach as an tigh an Ceann Loch Iù, ’s e ’na sheann duine ana-cothromach air a chromadh leis an t-siataig. Mhothaich am bàrd, a bha aig an àm a’ buain na mòna, air a nì a bha gu tachairt, agus thog e air dhachaidh cho luath ’s a bheireadh a chasan e, agus chuir e teicheadh air an ùmaidh.

An oidhche sin fhéin, a réir fear mo sgeòil, rinn am bàrd an aoir a leanas.

I. A Theàrlaich MhicLeòid tha thu dona gu leòir
Tha gamhlas an t-slòigh lìonmhor duit,
Gach neach air do thòir gu d’phronnadh le deòin
Le spionnadh nan dòrn geur-bhuilleach,
Le cnuthanan cruaidh gu d’ghearradh mun cuairt
A chuireadh gu luath suainteas ort,
’S cha bhithinn fo bhròn ged rachadh do leòn
’S gun tilgeadh tu ’n deò uaireigin.

2. ’S gruamach do ghruaidh, ’s rògach do shùil,
’S fiadhaich gach taobh sealltainn thu,
Bagarrach, gnù, aineolach, brùit’,
’S mairg tha air aon oighreachd riut.
Spùill thu gach creubh, an airgead ’s an spréidh,
Chreach thu le geur ainneart iad;
A chrochaire chruaidh a robaig an tuath
’S truagh nach robh uaigh dèanta dhuit.

3. ’S ann ort a tha ’n ceann as mallaichte greann,
Craos agus seann fhiaclan ann.
’S an-iochdmhor do chainnt, mionnan gun taing,
Is seirbhiseach ain-diadhaidh thu.
Tha bith gu na cnàimh is bithidh gu bràth
Aig d’ mhuinntir tha tàmh an Geàrrloch dhuit,
’S mun cuidhtich thu’n t-àite chì iad thu pàidht;
’S do dhruim ris an làr, ’s thoill thu e.

4. Bu bheag leam a’ chroich fhaicinn air cnoc
’S thusa ’ga thoirt suas oirre,
’S tobha nach b’olc mu do sgòrnan le’m thoil
’S tu slaodadh ri post uabhasach;
’S gun aon bhith fo sprochd ’cuimhneachadh ort
’S tu bhith ann an cor deuchainneach,
’S b’ éibhinn am port ri chluinntinn an nochd
Do bhàs, ’s cha bu droch sgeula leam.


[TD 34]

5. ’S nam faighinn dhomh féin athchuingich réidh
Thigeadh an t-eug èasgaidh ort,
’Gad sgathadh le geur-chlaidheamh nach géill
A ghreasadh gu éin sìorruidh thu;
Tha mallachd nam bochd dhìth ’na do chorp
’S gheibh iad le toirt ’n iarratuis
’S cha choinnich ach olc d’anam airson
Na rinn thu de dhroch ghnìomharan.

6. B’e dùrachd gach neach do sgiùrsadh le neart
’S cruaidh bhuille bhat’ fhiachainn ort,
A ghruaim-shuilich ghlais, ’s duanaidh do dhreach,
’S cha dhrùidheadh na seachd siantan ort.
Tha t’aodann fo smal daondan gun mhais,
Mar aotraman mart bhlian-bhuidhe,
’S do bhriathran gun bhlas, breugan mu seach,
’S do dheud mar an trap ghiar-ghramaidh.

7. Nam faicinn na coin strì air do shon
’S do chom bhith air droch riapanaich,
Marbh ann an slochd gun aodach bhith ort
Dìreach mar phloc fìor-thalamh,
Do cheann bhith air stop eadar-dhealaicht’ uath d’ chorp,
Do shùilean is dreach liath orra,
Do theangaidh ’na stad cho balbh ris a’ chlach
’S drèan air do chlap fiasagach.

8. ’S iomadh banntrach bhochd fhann, rinn thu h-éigneachadh teann
’S tu ’gan damnadh le cainnt uabhasach,
Agus dilleachdain lom rinn thu’n sàrachadh trom,
Cha robh truas ’na do chom riamh riutha.
Cha b’e riaghladh an Aigh a thug riamh thu do ’n àit’
’S nach robh ’n cliù ort “sar-bhriagadair”?
’S cha bhi m’inntinn aig tàmh gus an cluinn mi do bhàs
’S gum bi m’athchuingich làn riaraichte.


TIGH DIGE NAM FEAR EACHANNACH.

1. ’S uaigneach anochd tha geatachan
Tigh Dìge nam Fear Eachannach;
Tha caochladh mór ri fhaicinn ann,
Tha teaghlach nam fear gaisgeanta
Air a ghlasadh ’s e gun cheòl.

2. Tha’n teaghlach mheadhrach, mhànranach,
Bha sùgach, mùirneil, àilgheasach.
Fo ghruaim, gun fhuaim, gun ghàireachdaich,
Gun òl, gun cheòl, gun bhàirigeadh,
Mar b’àbhaist do na seòid.


[TD 35]

3. Chunnacas uair gum b’fhuirmeil sibh,
Le cùirt bha cliù feadh Alba oirbh,
Fir aotrom siubhal gharbhlaichean,
’S iad sunndach, lùthor anmanta,
Neo-chearbach anns an tòir.

4. ’S bha ceannard fialaidh fiùghantach,
Bha miadhail rianail cùramach,
Ceann-uidhe chliar is diùlanach,
’S an teaghlach mheadhrach, mhùirneil ud,
Tha nochd gun smùd gun cheò.

5. ’S nuair dh’éireadh strì no streup oirbh,
Bu lìonmhor laoch a dh’éireadh leibh,
Fir mhaoidheach fhuilteach gheur-lannach
’S iad srac-bhuilleach sàr-bheumanta,
Nach géilleadh is iad beò.

6. Clann Eachainn Ruaidh nam Brataichean,
Bha pìobach, pìceach batalach,
’S iad meanmnach, sreannmhor, tartarach,
Fir dhàna, làidir, fhaicilleach
Neo-lapanach san tòir.

7. ’S leat shìos is shuas an Geàrrloch iad,
A h-iasg, ’s a féidh, ’s a fàsaichean,
A beinn, a srath, ’s a h-àirighean,
Bidh machair agus garbhlaichean,
A’ géilleadh dha na seòid.

8. ’S gur lìonmhor òig-fhear maiseach,
Bhitheas cianail a’ dol seachad,
Fo’n tigh mhór bu mhùirneach macanan
’S iad cuimhneachadh a’ mhacnais,
A bhiodh aca mu do bhòrd.

9. Bha ’n tigh ’s an teaghlach ainmeil anns
Na h-uile taobh dha ’m falbhadh tu,
Le miadh ’s le cliù ’s le anbarra,
’S gum b’iongantach le seanchaidhean,
An aimsir so thighinn oirnn.

10. Is trom a sgath an t-eug oirnn,
Is fhada dh’fhàg e éis orm,
Thug e dhìom na laoich nach tréigeadh mi,
Na leómhain fhearail ghleusda,
Mo chreach léir! nach eil iad beò.


[TD 36]

11. ’S bho’n latha dh’fhàg na h-uaislean mi,
Chan fhacas tathaich sluaigh umam,
Cha chualas ceòl no fuaim annam,
’S air fhad ’s am bi mi uainigeadh,
Bi mo ghruaim a’ dol nas mò.

12. Ach ged a tha mi gruaimeanach,
Tha dùil agam ri fuanachadh,
Gur fearail treubhach m’uachdaran,
An leómhan tapaidh suairce,
Nì e suas dhomh m’aobhar bròin.


HOIRINN O CHA BHI SINN TURSACH

Hoirinn ó cha bhi sinn tùrsach,
Gabhaibh òran ’s òlaibh strùbag,
Dh’fhaodadh fortain thighinn do’n dùthaich
Nach eil dùil agaibh ni feum dhuibh.

Mìle marbh-phaisg air an t-saoghal,
’S mairg a bheir anabharra gaoil da,
’S mór gum b’fheàrr a bhith as aonais
Na fear fhaotainn nach dean feum dheth.

Am fear a bhios d’a thionail gàbhaidh,
Rud bhith aig’, ’s nach cuir e làmh air,
Bithear ’ga sgaoileadh air càch
An déidh a’ bhàis; ’s chan fheàirrd e fhéin e.

Chunna mise daoine còire
’Na mo nàbaidheachd ri àm m’òige,
’S nuair a shuidheadh iad mu’n bhòrd
Bu bhinn an ceòl a bhith ’gan éisdeachd.

Gheibhte ceòl is òl is mànran,
Gheibhte roinn is foinn is gàir’ ann,
Gheibhte pìob mhór nan dos àrd
Aig Iain MacAoidh ’s b’e làmh gu gleusadh.

Thainig rud eile bho’n uair sin,
Thainig gainne ’s thainig cruadal,
Thainig pròis is cròic gun uaisle,
’S dh’fhàs na daoine fuar ri chéile.

Am fear a shaoileas tu tha sàbhailt’
H-uile nì a dh’fheumas e làimh ris,
Min is annlan is buntàta,
’S miosa ghàir na an diol-déirce.


[TD 37]

Eideard Lhuyd agus <eng>Archaeologia Britannica<gai>
Le FEAR CHANAIDH

Air sár O Liath biodh ágh is cuimhne is buaidh.

O chionn dà cheud gu leth bliadhna, chaidh leabhar ainmeil a chur an clò: ’s e sin, <eng>Archaeologia Britannica,<gai> anns an robh cunntais ri bhith air a toirt seachad air cànainean, eachdraidhean agus cleachdainnean ciad luchd-àiteachaidh Bhreatainn. Bha dà leabhar ri bhith ann, ach cha do nochd riamh ach a’ chiad fhear dhiubh, a bha cur an céill do ’n luchd leughaidh na cànainean Ceilteach agus an càirdeas a tha eatorra.

B’e sin a’ chiad uair a dh’fhiach duine sam bith fiosrachadh air na cànainean sin a chruinneachadh agus a chur còmhla, eadar gràimear is faclaireachd. Nuair a rinneadh e, cha robh faclair Gàidhlig ann an clò idir! Mar sin dh’fheumadh an t-ùghdair faclair Gàidhlig a dheanamh dha fhéin mum b’urrainn dha coimeas a dheanamh eadar a’ Ghàidhlig agus a’ chànain Chuimreach.

Bu chòir dhuinn, matà, ainm Eideard Lhuyd a chumail an cuimhne. Oir b’esan, da rìribh, a dhùisg a’ Ghàidhlig as a h-uaigh, mar a thuirt na bàird, nuair a bha i an ion ’s a bhith marbh an déidh na rinneadh oirre de gheur-leanmhainn fad an t-seachdamh linn deug.

Rugadh Lhuyd ann an Tìr nam Breatannach sa’ bhliadhna 1660. B’e athair Eideard Lloyd, uachdaran beag Cuimreach a chaill a chuid air thàillibh a dhìlseachd do’n chiad Rìgh Teàrlach, ’s a bha fo’n choill ri àm ainntighearnas Chromail. B’i mhàthair Brighid Pryse, té a bhuineadh do sheann-teaghlach Cuimreach cuideachd. Is ionann “Lhuyd” no “Lloyd” agus “Liath” sa’ chànain againne. ’S e ’n Cuimreach bu chiad chànain do Lhuyd: ach bha seòrsa de cheangal eadar e fhéin is Alba; mar a sgrìobh e:

“nach ataim fein Sagsanach achd sin Bhreathnach (i. seana-Bhreatannach) agus fós (do reir ar seanchus Breathnuigh) agus fós (do reir ar seanchus Breathnuigh) eirgthe amach go hathramhail o Héliodor leathanuin mhac Mheirchian, mhic Gurghuist, mhic Ceneu, mhic Coel Cillsheabhuic o Gcoigeadh Reged a dtir Halbuin . . . . go bhfuilsi a Rioghachd na Cumbria mar a raibh Caer Alcluid Ceannbhaile, noch dainmnighthior anois do reir druing, Dún Bhreatan, agus do reir druing eile, Cathair Ghlasco.”

’S e sin ri ràdh, gun tàinig Lhuyd bho thùs bho Bhreatannaich Shrath Chluaidh; agus gu robh an sinnsreadh aige a’ fuireach ann an Alba!

An déidh bhith teagasg sgoil treis ann an Oswestry, chaidh Lhuyd gu Colaiste Iosa ann am Baile Atha nan Damh anns a’ bhliadhna 1682. Bha dlùth-cheangal daonnan eadar Tìr nam Breatannach agus an Colaiste so, agus tha e ann fhathast. Chaidh iomadh Cuimreach ainmeil, rìoghail, oileanachadh sa’ Cholaiste so air feadh an t-seachdamh linn deug.

Aig an àm a bha an so, bha sgoilearan a’ tòiseachadh ri ’n inntinn a thionndadh ris na h-annasan nàdurra a bha san t-saoghal mun


[TD 38]

cuairt orra, agus ri gach seòrsa àrsaidheachd is feallsanachd. Bha iad air fàs searbh de na deasbuidean cràbhach a bha cur na dùthcha roimhe chéile bho chionn àm an Ath-leasachaidh. Bha an Rìgh dligheach air ais a rithist, far am bu chòir dha agus bha sìth san tìr. Dh’fhosgladh tigh-nan-annas, no <eng>Museum Ashmole,<gai> ann am Baile Atha nan Damh sa’ bhliadhna 1683, agus rinneadh an Dotair Plot ’na fhear-riaghlaidh air. Chaidh Lhuyd ann mar fhear-cuideachaidh dha, ’s nuair a chaochail Plot sa’ bhliadhna 1691, fhuair Lhuyd riaghladh a’ Mhuseum ’na àite.

Beagan ùine as a dheaghaidh sin, chuireadh air bonn sgeuma gu geur-sgrùdadh a dheanamh air Tìr nam Breatannach, agus dh’iarradh air Lhuyd an gnothach a ghabhail os làimh. Bha cunntais ri bhith air a dheanamh air a h-uile rud a bhuineadh do ’n dùthaich sin; eachdraidh, cànain, àit-ainmnean, seann-togalaichean, seann-làraichean, seann-chleachdainnean na dùthcha, ainmhidhean fiadhaich, craobhan, lusan, agus nithean tochailte; cha robh fiosrachadh sam bith a dh’fhaodadh faighinn nach robh ri lorg. Bha uaislean Cuimreach agus Sasannach toirt an airgid gu cosgais na h-obrach a phàidheadh, agus a h-uile fiosrachadh a gheibhte, bha e aig Lhuyd ri chur an òrdan agus sgeul innse air anns na leabhraichean a bha e fhéin dol a sgrìobhadh mu dheighinn na fhuaradh.

Dh’at is dh’at an sgeuma bha so, gus na chuir Lhuyd roimhe na dùthchannan Ceilteach uile a thadhal. Dh’fhalbh e air an turus mhór so sa’ bhliadhna 1697. Chaidh e do’n dùthaich aige fhéin an toiseach, agus an déidh sin, a dh’Eirinn beagan an déidh Lùnasdail sa’ bhliadhna 1699; chaidh e choimhead Cabhsair nam Fuamhairean, agus ghabh e gu Alba an uair sin far a’ chaolais, mar a rinn an t-athair Conchobhair Mac an Bhàird tri fichead ’s a cóig deug de bhliadhnaichean roimhe.

Tha mi smaointinn nach tàinig coigreach d’ar dùthaich gu Gàidhlig a thogail fad dà cheud bliadhna ’na dheaghaidh—ollamh mór, mar a bha esan, co-dhiùbh. Nuair a thàinig feadhainn, ’s ann á Lochlann a thàinig iad.

Chuala Lhuyd mun deach e a dh’Alba idir, gun deanadh na Gàidheil Albannach duine a mhurt airson deise aodaich; sin an cliù a bhiodh na Sasannaich a’ toirt d’ar sinnsrean r’a linn-san. Bu bhreug e. B’i Alba an aon dùthaich far nach deachaidh dragh a chur air Lhuyd idir. Anns an dùthaich aige fhéin, bha daoine a’ smaointinn gur h-ann a thàinig esan ’s a luchd-cuideachaidh gu cìsean ùra a thogail, no gu robh iad ’nan spithearan Seumasach. Ann an Cornual, chaidh fathann amach gura robairean a bh’unnta a bha an dùil tighean nan uaislean a spùilleadh. Sa’ Bhreatann Bheag, grad-chuir na Frangaich am prìosan mar spithear Sasannach e! Ann an Eirinn, bha e fhéin ann an cunnart bho na robairean. Ach an Alba, cha d’éirich sian ceàrr dha.

“Bha mi,” sgrìobh e do Henry Rowlands, air an 12na là de ’n Mhàrt 1700, “cur seachad an dàrna leth de’n ùine agam anns na h-àitichean iomallach, far nach tathaich na litrichean, ameasg nan Innse Gall agus Gàidhealtachd na h-Alba; air nach eil a liuthad eòlais, ar leam, aig an nàbuinnean, agus a tha aca air na h-Innsean an ear no na h-Innsean an iar. Chan eil iad (na Gàidheil) idir cho fiadhaich ’s a tha na Goill no na Sasannaich a’ còmhdachadh; ach fhad’ ’s a


[TD 39]

fhuair mi fhìn iad, tha iad ’nan daoine ciùin, aoigheil; tha mi am barail gur h-e choisinn am mìorun so dhaibh, iad a bhith ro-dhìleas do na seann-chleachdainnean, do ’n éideadh agus do ’n chànain aca; tha an dìlseachd sin ’gan comharrachadh agus ’gan cur air leath bho chàch, agus bidh iad fhéin ’s na Goill a’ cur dìmeas air a chéile air a thàillibh.” Mar a tha an sean-fhacal a’ cantail, “Gach olc an tòin a’ choimhich.”

Ghabh Lhuyd air feadh Cinntìre, Cnapadal (far an deachaidh e choimhead air Eilean Mhic Carmaig) agus Latharna, agus as a sin gu Muile agus gu h-I. Sgrìobh e a h-uile rud a chuala ’s a chunnaic e, agus bhiodh e deanamh dealbhan cuideachd. Nam biodh na sgrìobh e againn an diu, bhiodh cunntais ainmeil againn air Earraghaidheal, air I ’s air Muile aig an àm ud; ach le sàr-mhì-fhortan chailleadh leabhraichean-latha agus dealbhan Lhuyd le teine sgiorrail, bliadhnaichean an déidh a bhàis. Faodaidh sinn, air a shon sin, beagan fiosrachadh a thogail bho na litrichean a chuir e gu chàirdean, ’s a tha ann an clò (<eng>Early Science at Oxford<gai> Leabhar XIV), agus bho fhaclan fuadain a sgrìobh e air duilleagan fear de na làimhsgrìobhainnean aige, mar a chithear.

An déidh dha Earraghaidheal fhàgail, thadhail e an Struibhle, an Glaschu (far na choinnich e ollamhan an oilthigh), an Caisteal Caraidh, an Bathgat, agus ann an Litgu agus an Dun Eideann. Bha e eòlach air na foghlumaichean Gallda, mar a bha Sibbald, Wodrow, Teàrlach Maitland, agus Alasdair Baillie, agus tha fhios gun do chuir e ùine seachad ri seanchas còmhla riu.

Aig deireadh December 1699 thill e gu Glaschu, far an robh e aon oidhche, agus as a sin chaidh e a Ghrianaig far an d’ fhuair e am bàta-aisig gu Ceann Loch Chille Chiarain. Bha dùil aige a dhol a dh’Eirinn as a sin, ach bha e ri port, le droch-shìde, fad Ianuaraidh. Nuair a rainig e Eirinn chaidh e air a feadh agus ’na dhéidh sin go Cornual agus chon a’ Bhreatainn Bhig. Bha an “turus mór” crìochnaichte aige sa’ bhliadhna 1701. Chaidh a’ chiad leabhar de Archaeologia chur amach sa’ bhliadhna 1707 air a chosgais fhéin. Tha e gearain, nan cuireadh ùghdair leabhar amach air an dòigh so, gum biodh farmad aig luchd-cur-amach nan leabhraichean ris agus gun deanadh iad na dh’fhaodadh iad gus a dhiomoladh no a chur suarach ameasg nan daoine bhiodh ceannach nan leabhraichean. Ge tà, choisinn an leabhar cliù mór dha, ged nach do chòrd an litreachadh a chleachd e, ann an sgrìobhadh a’ Chuimrich, ris a h-uile neach.

Cha robh sgeul air an dàrna leabhar de <eng>Archaeologia<gai> riamh. Dh’eug Lhuyd sa’ bhliadhna 1709; bha e air a shàrachadh ’s air a sgìtheachadh leis an obair mhóir a rinn e. Bha fear-cuideachaidh aige a dh’ionnsaich e fhéin, agus a dh’fhaodadh crìoch a chur air an obair, ach ghabh esan ris an deoch agus mhill e e fhéin gu buileach glan; cha robh e beò fada an déidh a mhaighstir. Bha cothrom aig uachdarain a’ Cholaiste, agus aig uachdarain an Oilthigh, air làimh-sgrìobhainnean Lhuyd a cheannach: ach lig iad seachad e. ’S ann aca fhéin a tha an ceannach air an diugh! Bha feadhainn de na h-ollamhan diùmbach ris o chionn gun do chuir e seachad ùine ris na cànainean Ceilteach bu chòir, ’nam beachd, a bhith ’ga cosg ris na lusan agus ris na nithean tochailte. Cheannaich uachdaran Cuimreach


[TD 40]

iad, agus bliadhnaichean as deaghaidh sin, chailleadh a’ chuid bu mhutha dhiubh, leabhraichean-latha, dealbhan, agus làimh-sgrìobhainnean Cuimreach, le teine aig tigh fàsgadair nan leabhraichean, mar a dh’innis mi cheana.

Ach cha do chailleadh an fheadhainn Ghàidhlig. Bha iadsan air an toirt seachad do Cholaiste na Trianaid ann am Baile Atha Cliath, sa’ bhliadhna 1786. Tha aon leabhran an sin a chaidh sgrìobhadh nuair a bha Lhuyd ann an Alba. Sgrìobh e ainmnean nan daoine a bha ainm gu robh làimhsgrìobhainnean Gàidhlig aca aig an àm (1699) no a chaidh innse dha gu robh iad ’nan sgoilearan Gàidhlig.

So iad:—

MacMhuirich Albanach ann an Uibhist, Caitligeach, sgoilear ainmeil, bàrd aig an robh fearann airson a bhith sgrìobhadh eachdraidh is seanchas. (Tha e coltach gur h-e Niall MacMhuirich a bha an so).

Ailean MacLachlainn, léigh ann an Cnapadal. (Is docha gur h-e fear do Chlann Lachlainn Chille Brìde a bh’ann, teaghlach a bha ainmeil airson nan làimhsgrìobhainnean Gàidhlig a ghléidh iad).

MacLeòid, ann an Dùn Bheagain.

Eóghann Mac ’Ille Sheathain, maighstir-sgoile ann an Cille Choinnich, Cinntìre.

Iain Beutan, ministear ann am Muile. Chuala Lhuyd gu robh ciste làn do làimhsgrìobhainnean Gàidhlig aig an fhear so agus tha e coltach gun do cheannaich e iad. Co-dhiùbh, tha làimhsgrìobhainnean a thàinig bho <eng>Johannes Beaton<gai> ann an leabhar-lann Colaiste na Trianaid ann am Baile Ath Cliath. A réir Lhuyd agus Wodrow, b’e Beutan an sgoilear Gàidhlig a b’fheàrr an Alba aig an àm. B’e

[Sanas]


[TD 41]

ministear sgìreachd Chill Naoinein a bh’ann bho 1679 gu 1701; chuireadh e as an sgìreachd sin, ge bè co-dhiùbh airson cron air choreigin a rinn e, no airson a dhìlseachd do Rìgh Seumas, chan eil e uile gu léir cinnteach. Thàinig sgoilear Gàidhlig ainmeil eile ’na àite, an t-Urr. Eóin Mac Ghille Eóin, a sgrìobh na rannan “Air teachd o’n Spáin” a’ moladh Lhuyd agus a obair, a gheibhear anns an Roimhràdh aig <eng>Archaeologia Britannica.<gai>

Bha Lhuyd a’ sgrìobhadh faclan is ràitinnean Gàidhlig, is àit-ainmnean, mar a chuala e iad ann an Alba, ann an litreachadh Cuimreach. So agaibh aon dhiubh: “Hori hygym wisg, agus sheradar i hirimiyis my lav” .i. “thoiribh hugam uisg’, agus searadair a thioramuigheas mo làmh”; agus rinn e an <eng>Dictionariolum Trilingue<gai> le Iain Ray a thionndadh gu Gàidhlig Albannach; cha robh brath air an fhaclair so fad dà cheud gu leath bliadhna, ach dh’amais am fear a tha sgrìobhadh na h-earrainn so air, agus tha e ’ga chur air dòigh airson a chur an clò. Is e so a’ chiad faclair dhe’n Ghàidhlig againne a chaidh a dheanamh, ach fear beag goirid a rinn Raibeart Kirk, a dh’eadar-theangaich bloigh dhe’n aon Dictionariolum beagan bliadhnaichean roimhe.

Tha obair Lhuyd air dol air dìochainn leinn an diu, ach b’fhiach a cumail an cuimhne. Cha tàinig sgoilear coltach ris fad seachd fichead bliadhna as a dhéidh, gus na chuir Zeuss an <eng>Grammatica Celtica<gai> amach sa’ bhliadhna 1853.

Tha mu 18,000 facal san fhaclair Gàidhlig a chuir Lhuyd ann an <eng>Archaeologia<gai> agus tha e cinnteach gu robh e ’na chuideachadh do Alasdair mac Mhaighstir Alasdair nuair a bha esan a’ deasachadh “Leabhar a Theagasc Ainiminnin” a chaidh a chur amach sa’ bhliadhna 1741. A bharrachd air sin, b’e Lhuyd athair gach <eng>survey<gai> a thàinig do ’n Ghàidhealtachd riamh o’n uair sin, co-dhiùbh a dh’iarraidh seann-làraichean, no beul-oideas no gnathasan-cainnte na Gàidhlig, no airson lusan no flùraichean no nithean tochailte thrusadh. Cha deachaidh crìoch a chur air an obair a thàrmaich ’na inntinn an toiseach, uige so.

Faodaidh sinne ma tà ràdh ri Lhuyd còmhla ri Seumas Mac Mhuireadhaigh, sagart Chill Dalltán:

“Gheibh tu fáilte a gcriochaibh Gaoidhil,
Is e do bheatha a Ninnse Gall;
In gach triath riotsa cumann
Gheibh tu mola a Neirinn hall.
Do duisgadh riot as an úaigh
An chanamhuin chruaigh do bhi faoi small
Teanga bhi cían faoi gheisaibh,
Do cuireadh leat a nglo re seal.
Tuigseach, saibhir do theagasg
Soilleir, tarbhach seimh do ghloir
Lionmhur, brighmhur do shean fhoicail
Sgiamhach, taitneamhach, ciallach mór.
Tabhair mo bheannachd do Mhaisdir Líath
Do dhuisg le buaidh Focloir fíal
Bheir gach Gaoidhil dhuitse beannachd
Is e leatsa cliar na hairmhar.”

FEAR CHANAIDH.


[TD 51]

Parlamaid Nan Cailleach

Pìos de dhealbh-chluichd a rinneadh leis an Urramach Ailein Domhnallach, nach maireann.

FHUAIR mi, ameasg pàipeirean Mhgr. Ailein, pìos dhe’n dealbh-chluichd tha an so. Is olc an airidh nach eil ann dhith ach dà “shealladh”; ach ma dh’fhaoidte gu bheil an còrr aig cuideigin fhathast. Tha mi an dòchas gu bheil.

Tha làimhsgrìobhadh Mhgr. Ailein uaireannan uabhasach doirbh ri leughadh, agus theagamh gun do rinn mi mearachd no dhà nuair a rinn mi an lethbhreac so. Ma rinn, tha mi an dòchas gum faigh mi mathanas.

Ma tha an dealbh-chluichd so gu h-iomlan aig duine sam bith an diugh, a leughas an earrann so, bhithinn ’na chomain gu mór nan cuireadh e fios ugam.

FEAR CHANAIDH.


<eng>Dramatis Personae<gai>

Sc. I. Pàrlamaid nan Cailleach. Fionnaghal, Oighrig, Una, Ealasaid, Sagart.
Sc. II. Luideach air tòir mnatha.
Sc. III. Pàrlamaid nan Cailleach.
Sc. IV. Caoilte air tòir mnatha.
Sc. V. Luideach air tòir mnatha.


SEALLADH I

FIONNAGHAL:—
Bho’n tha sinn uile còmhla,
’S ann is còir gun innsinn sgeul dhuibh:
Tha ’m fear giobach dol a phòsadh—
Naidheachd sin dhuibh gun fhacal bréige!

OIGHRIG:—
Dùin do bhial, a bhradag bhriagach,
’S tu ag iarraidh briag a chur an céill dhuinn;
Cha phòs an luidealach am bliadhna,
’S nach eil air fiar té bheireadh spéis dha!

EALASAID:—
Nach fhad o chuala tusa chagar,
Gum bu fada air astar dh’fheumadh
Duine a dhol a choimhead braidean
Nach fhaigheadh air an t-saoghal-s’ céile?


[TD 52]

UNA:—
Bu mhiann leis a’ Ghioban gun teagamh
Bean a bhith aige nam feudadh;
Dh’fheumadh e bean ga rìribh,
’S gun ann ach am fìor dhìol-déirce,
Gun duine ann a nigheas dha luideag,
No bhruicheas dha chudaig ’s e feumach;
’S ioma fear bu truaighe coltas
Dh’fhalbh a rosad ri linn réitich.

OIGHRIG:—
A thràill, ’s math tha mi ’g aithneach’
Gur luath ghabhadh tu fhéin e!

UNA:—
’S ma ghabhadh, chan eil mi m’ònar
’S ann a gheibheadh bròinein ceudan,
Caitir Dholic is nighean ’ic Crumur
’S cha tu fhéin ’s neo-thruime spéis dha;
Ach neo-ar-thaing a bhith ’ga chàineadh
Gus am beir air làimh air té dhibh.

OIGHRIG:—
Ghearrainn-sa leum amach air muir
Nan tigeadh am burraidh ud air m’àruinn!
Chan fhaca Crìostaidh a thionnal
Anns a’ chruinne, air a’ ghnàidead;
Ach a shìorrachd, có ’n té ghòrach
A tha deònach dhol am pàirt ris?

FIONNAGHAL:—
Chuala mi gur i Seonaid Lachlainn
Bha ’n t-ablach ’g iarraidh o chionn ràithche,
Ach ’s neònach leamsa té cho leòmach,
’S a càirdean cho làn de’n àrdan,
Mur e ’n taobh amuigh dha’n chòmhlaidh,
Nuair thig tòir oirr’, gheibh an gàrlach.

EALASAID:—
’S ioma rud nas mì-choltaiche
A thachair o thoiseach an t-saoghail,
Na gun gabhadh leòmag gioban
Ged is luideach e ’na aodach;
Ach b’fheàrr leam na stoc Chille Brìde
Gum faicinn dol an ruighl’ na bainns’ ud;
Bhiodh rughadh air a gruaidhean
Is cinnteach gum faicteadh sgraing oirr’,
Ris an eireachdas ri taobh
’S an dréin ud air a chraos gun taing dhi.


[TD 53]

OIGHRIG:—
’S ann air tha an craos gun teagamh,
Chan eil a leithid air Mac Làmhaich;
Ach fuaighlidh ise puirt a bheòil
Bho tha i eòlach air an t-snàthad.

EALASAID:—
Cha b’fhuilear dhi falbh le bròinein
’S a bhogadh an lòn na tràghad;
Tha iad ag ràdh nach biodh e cneasda
A leigeil an cuideachd mar thà e.

UNA:—
’N ainm an Aigh nach sguir sibh!
’S gun fhios an réitich e feasda;
An dìol a th’agaibh air an dìol-déirc
Gu dearbh fhéin, chan eil e cneasda.

FIONNAGHAL:—
Ma dh’fhalbhas esa nochd a réiteach
Cha bhi té againn gun fhios air,
Cha chaidil duine sa’ bhaile
Ach ag aire gach ceum nì esa.

UNA:—
Cha bhi mise ann air a h-aon,
Is olc an t-saothair sin ’s cha bhainndidh;
Nach coma dhuibhse càite ’n téid e?
Mar gum b’ann oirbh fhéin a chaillt’ e.

FIONNAGHAL:—
Ach seall an sagart nuas gu’r n-ionnsaigh,
Fiach am bruidhinn sibh nas stòlda!

SAGART:—
Pàrlamaid nan cailleacha buidhe
’S ioma briag a shuidhich an còmhlan!
Tha cho math dhuibh a dhol dhachaidh,
’S gur mua olc na math ’nur còmhradh.


SEALLADH II.

SE(ONAID):—

Càirich fàd air an teine
Fiach an greas e goil na poite,
Tha fear an tighe marbh le acras,
’S nach d’fhuair e sgath o mhochthrath.
Am beil thu bodhar, no ’n toir thu feairt orm?
An cluinn thu Chiorstaidh? cha chluinn thu coltach,


[TD 54]

O thàinig an oidhche ’n aon mhonabur,
’S an aon chonaltradh diùbhrais gun fhois dhuibh.
A sgliuraich ghlais! gur beag do nàire,
Nach seall thu ’m buntàta ’s an t-iasg
’S tu coma ged a loisgteadh iad,
’S cha tig fosadh air do bhial!

(Gioban fagharadh aig an dorus)

Ach có tha siod mu’n àm san oidhche
Cha bheag an t-sraoighlich tha fa-near dha—
Sin e rithist, chan àm sìobhalt
Coltas mìmhodhail aig an fharum!

FEAR AN TIGHE:—
(AM BODACH).
Ga bri có è, leig thusa ’s tigh e
Gum faigh sinn amach fàth a thuruis;
A réir ’s mar tha mise smaointinn,
Is cinnteach leam gur bàs duin’ e.

FLEASGACH:—
Tha slàinte dhaoine a’s an fhàrdraich—

BODACH:—
’N tàinig thusa an dràsd ’ga fhoighneachd?
Bhitheamaid fada ’nur comain
Mur dianadh sibh urad de shraoighlich!

CIORSTAIDH:—
Och is och, tha ’n dunaidh diante,
Cha toil leam idir fiamh a’ bhodaich!

FLEASGACH:—
Chuala mi gu robh sibhse fàs bodhar,
Is shaoil nach fhóghnadh dhuibh aon ghnogag.

BODACH:—
Ged nach cluinn sinn fhìn, cha robh reusan
An tigh chur as a chéile mar rinn sibh;
’S ma sgoilt sibh aona chlàr san dorus
Cuiridh mi ’m polisman g’ur foighneachd.

FLEASGACH:—
Ach éisdeadh sibhse, fhir an tighe
’S deanaibh faighidinn bheag gu’n ìnn’s mi
Dé chuir an còmhlan so air ceum
Mun téid an ceòl air feadh na fìdhle.


[TD 55]

BODACH:—
B’e sin còmhlan dubh na dunach
Gun duine sa’ chuideachd ach burraidh—
Chan eil ’nur comunn uile
Rud dha’n tugainn ainm duine!
A bhean an tigh’, nach seall sibh péin ’ad
Nach ceutach fhéin an comunn dhaoin’ ’ad!
Cion tuair, cion aodaich, cion céille,
Cion nàire, gur déistinn an t-saoghail ’ad!

BEAN AN TIGHE:—
Lachlann a ghràidh, dean sibhse socair,
’S nach i ’n doicheall bha sibh cleachdadh;
Dh’fhaodamaid beagan cead bruidhne
Thoirt do na daoine thàinig dhachaidh.

FLEASGACH:—
Tapadh leibhse, a bhean uasail,
’S thugadh sibhse cluas dha’r seanchas,
Chan eil feum a bhith tighinn mun cuairt air—
Faicibh shuas ud am fear meanmnach!

SE(ONAID):—
Chan eil ann ach gnothach caothaich
Bhith ris an t-saothair so nas fhaide,
Cha réitich thu nochd, a Ghiobain,
Ged a dh’fhanamaid gu madainn;
Tha mi seachd sgìth dha’n chaithris,
Falbhaidh mi dhachaidh dha m’ leabaidh!

F(IONNAGHAL):—
Dian orra shocair, òinsich,
Neo ’s ioma spòrs a bhios a dhìth ort;
Ged fad’ air an rathad Gioban,
Tha fios agam gun tig e cinnteach!

[Sanas]


[TD 56]

OIGHRIG:—
Nach gòrach mi toirt feairt ort,
’S pheacaich thu mile do bhriagan—
A h-uile rud a thig ’nad eanchainn
Thusa dianamh seanchas fìor dheth!

F(IONNAGHAL):—
Thoir thus’ an tigh ort ma thogras
’S na bi togail orm droch-fhianuis;
Théid Gioban a réiteach anochd
Ged nach fhàgainn-s’ an cnoc so gu siorruidh!
Cuist, a ghalghad! siod e tighinn,
’N cluinn thu bruidhinn nan daoine?
’S e nach d’fhalbh gun chuideachd
Nuair a thug e ’n ionnsaigh chaoth’ch air!

OIGHRIG:—
Gabhamaid gu cùl a’ chnuic,
Tha ghluig ’s a sgioba gu bhith againn!
Thoir an aire nach brist an gàire
Dh’fhaodadh an tràill ar spadadh!

(exeunt)

GIOBAN:—
Saoil sibh, fheara, bheil e glic dhomh
Bhith ’g iomain na cluichd so nas fhaide?
Nach cinn mo ghnothach leam, ’s mór m’eagal,
’S tha ’n teabadaich cur crith ’nam chlaigeann!
Leis mar tha a ch-uile mi-thapadh,
Bu ragha leam mo shadadh dha’n aigeal;
’S e ’n tubaist a bhuail ’nam cheann
Nuair a theann mi ri chur an caigeann!

FLEASGACH:—
Sin mar bha h-uile fear riamh
A thriall an ceum sin a th’agad;
Glac thusa misneach, a charaid,
’S chan fhairich thu dad dheth sa’ mhadainn!
Tha leigheas aig làimh dha’n chrith chlaiginn
A dh’fhuadaicheas laigead do mhisnich—
Balgam beag as a’ bhotul
Bheir mise m’fhocal nach misd’ thu!

(òlaidh iad)

GIOBAN:—
Mur fheàirrde mi sud, cha mhisde,
’S cha till mi ri m’ mhaireann a nisde.

FIONNAGHAL AGUS OIGHRIG:—
Nach e ’n truaghan a th’ann s(an ònaid(?))
’N coltas gòrach bh’air a shìorrachd!
Eadar a chion misnich ’s na dh’òl e
Chan eil sgòd de thùr ’s de chiall ann!


[TD 57]

Bheir mise dhut mo bhriathran
Nach fhaigh e ’m bliadhna nighean Lachlainn;
Nuair a chì ’m bodach riochd a chliamhuin
Cha dean e ach an sìobadh dhachaidh!

FLEASGACH:—
Thàinig e nochd dha’n làthair-se
Dh’iarraidh làmh na h-ìghne.

BEAN AN TIGHE:—
Ma tà, tha sinne ’na chomain,
’S ma tha troma-ghaol eadar an dithis,
Chan eil sinne gun a bhith deònach
Cleamhnachas a dhianamh ri Gioban.

FEAR AN TIGHE:—
A bhean gun allus gun nàire!
Is mise an làr mo thigh’ fhìn,
Cha chòir gun canadh tu facal
’S gur mise bheir mach a’ bhinn!
Nighean leamsa ri m’ mhaireann
Cha téid air chaigeann le gioban
’S bhithinn fada ’nur comain
Sibh a thogail ur triall gu sgiobalt’!

(exeunt).

[Sanas]


[TD 59]

Gnothaich Bhoireannach
Le MURDAG NIC COINNICH

IS ann gann de chuspairean còmhraidh a bhiodh na mnathan gu dearbh mur biodh aobhar gearain sam bith aca mu na bùitean; ach ’s e beachd grunn againn an diugh nach eil a’ chasaid a’ ruighinn na ceàrnaidh cheairt ro mhinig; ’s ann a tha làn thìde againn ar guthan a thogail nas sùrdail—ach càite?

Tha Gairm a nis air gabhail ’na bhall de’n bhuidheann sgairteil d’am buin an suaicheantas so agus ’s e ar dòchas gum bithear a’ coimhead a’ chomharraidh so nas trice air gach gné bhathar.

Is e so B.S.I., no anns a’ Bheurla <eng>BRITISH STANDARDS INSTITUTE.<gai> Tha focal suaicheantais againn cuideachd, freagarrach gu a chuid oibreach—(<eng>Fit for the job<gai>). ’S e rud a nis, sùil gheur a chumail amach a h-uile h-àm a thàtar a’ ceannachd rud sam bith, ach feuch a bheil an comharradh beag so faicsinneach air. Ma thà, faodar deagh earbsa a chur ann. Tha B.S.I. deònach cùis neach sam bith a thogail le spionnadh, ma gheibhear ciorram ann am ball air a bheil an suaicheantas follaiseach: nì a tha iadsan air a chur troimh an deuchainnean. Ciamar a thòisich so, matà?

Bho chionn leth-cheud bliadhna tha B.S.I. air a bhith strì ri bathar earbsach, seasmhach a thoirt dhuinn. Ann am briathran Adhaimh Mhic a’ Ghobhainn, is ann airson a chaitheamh a tha gach nì agus bathar ’ga oibreachadh. Le sin dheth bha e nàdurrach gu leòir gun tugadh am buidheann so brod an sgrùdaidh gu sònraichte do na nithean a bha sinne—an luchd caitheamh—coltach ri chleachdadh. Bho chionn dà bhliadhna chuireadh suas am buidheann de Bh.S.I. d’am buin Gairm; ’s e sin ri ràdh COMHAIRLE AN LUCHD CLEACHDAIDH <eng>(CONSUMER COUNCIL).<gai> Faodaidh neach air bith a thogras a bhith ’na bhall dheth, ach air leth na móir chuideachd agaibh, feuchaidh mi bho àm gu h-àm ri na naidheachdan as beathail a tha iad a’ cur amach a thoirt dhuibh.

Ciamar a tha e ag oibreachadh? A h-uile ràith tha cóignear thar fhichead a’ coinneachadh. Aig gach neach aca tha deagh fhios air cuid mhath dè ’n bhathar a tha anns na bùitean, no eòlas nimheil mu earrainn mhóir de’n t-sluagh ceannaich. Tha an cròileachan sin air an taghadh gu mìn-phongail fo sheòladh chomunn bhoireannach agus luchd ceàird, ’s a leithid sin, feadh na dùthcha. Uidh air n-uidh thig comhairlean bhuapa gus an luchd ceannaich agus an luchd oibrich. Chan ann tric a thig orra sparradh an lagha a chur air bathar, ach ’s e aon chùis a tha iad a’ co-éigneachadh leis an lagh, dìon a bhith mu gach gné theine a tha r’a fhaotainn a nis. Tha e an aghaidh lagh na dùthcha do bhùth seòrsa teine idir a reic, gun brod an dìdinn mu thimcheall.

Tha trì muillean mhnathan a’ toirt an cùl-taic do Bh.S.I., mar a thà, is tha feum air an tuilleadh. Cho fada ’s a tha sinne deònach bathar suarach a ghabhail, nithear bathar suarach dhuinn.


[TD 60]

[Sanas]


[TD 61]

Gu dé, their sibh, a th’ aig an luchd ceàird ri ràdh mu ’n ghnothaich so? Chan eil iad a’ meas a’ cheannaiche mar nàmhaid. Is math a tha fhios aca gur h-ann d’am buannachd fhéin an deagh riarachadh a thabhairt.

Càite, arsa sibhse, am faic an dream nach eil dlùth do bhaile mór na nithean as ùire?

Ann an Glaschu a nis, tha ionad air fhuasgladh, coltach ris an fhear a th’ann an Lunnainn, anns am faodar gach gné rud as ùire a th’air a’ mharcaid a léirsinn—chan eileas ’gan reic an so idir. Feumar aideachadh nach tig aig a’ mhór chuideachd sgrìob a thoirt ro mhinig do Ghlaschu, ach tha B.S.I. a’ cur amach, bho àm gu àm, duilleagan làn dheilbh nan nithean as fhiach an t-saothair.

Gu dé na ceistean a chuirear gu B.S.I.?

Anns an ràithe mu dheireadh sgrìobh màthair mu bhrògan nach do sheas ri a mac ach naoi là; sgrìobh tè mu stuth a chaith air fhad; thug tè iomradh air tubhailt bùird a chaith an làrach a’ phaisgidh, agus thill t’éile air ais tòtaman a gheàrr làmh leanaibh. Chaidh airgead a chur gu cuid; chaidh bathar ùr a chur gu cuid eile; ach gu dhà no trì thugadh rabhadh gum b’e an coire fhéin a bh’ann.

Is iomadh seòrsa nì tha an comunn so a’ feórachadh—agus a’ coimhlionadh as ar leth; ach, ma tha tè sam bith air gaoid fhaotainn ann an nì air an robh an comharradh, sgrìobhadh i thugam gu clisg gu oifis GHAIRM, agus gu dearbh cuiridh mi a gearain gu B.S.I.

Clisgidh an cridhe nuair a chì sinn na pàipearean naidheachd a’ togail iolaich mu ghàbhadh luchd-siubhail air na ròidean, agus gu deimhinn is aobhar mór iomagain so; thig smuairean air an aignidh daonnan, a’ leughadh mu chunnart <eng>polio,<gai> no cunnart bàis troimh <eng>“nuclear fall-out,”<gai> ach cia mheud againn aig a bheil aithne, mar bu chòir dhuinn, air gu bheil móran a bharrachd, gu h-àraid cailleachean is clann òga, a’ call am beatha ’nan dachaidhean fhéin—mar is tric troimh losgadh.

An robh beachd agaibh nach eil là nach eil dithis a’ dol do’n t-sìorruidheachd, agus cóig ceud ri dol do thighean-eiridinn ri linn losgaidh?

’S e culaidh dithis as an triùir a th’ air dol ’na smàl. Tha na lotan a thig an lorg an losgaidh, a dhà uair cho fada ri slànachadh, agus ann an aon bhliadhna tha an dùthaich a’ cur amach 250,000 punnd Sasunnach gu lotan losgaidh eiridnidh.

[Sanas]


[TD 62]

[Sanasan]


[TD 63]

[Dealbh]
“British Standard Fireguard.” Biodh teàrmunn mu gach teine—dìonaibh gach beatha.

Chuir B.S.I. duilleagan an clò ag ìnnse iomlaineachd na h-uirsgeuil, mu’n ghàbhadhsa a tha daonnan mu’r cagailt. Bho chionn bliadhna thug mi aithris air na stuthan a tha r’am faotainn, air nach dearg an teine. Mar is aotrom an t-éideadh ’s ann is cunnartaich e; ach chan eil TERYLENE is NYLON cho deònach air dol ’nan smàl—’s ann a tha iadsan a’ leaghadh. ’S e culaidhean na cloinne as miosa builteach. Nach trom, matà, an t-uallach a tha oirnne dìon math a chur mu choinneimh gach teine, gu h-àraid ma tha craos ann? Ge be air bith dé a chosgas e. tha e gu mór nas saoire na beatha, no slàinte, leanaibh.

Tha a’ bhean, ghlic a’ deasachadh a’ chuid as motha de’n bhiadh còmhdaichte ann am filleig de aluminium tana a nis. Bhiodh e doirbh dhòmhsa, gu dearbh, cus molaidh a dheanamh air an innleachd mhìor-bhuilich so. Chan eil càil ris ach pìos a shracadh agus an fheòil, no an t-iasg, a phaisgeadh ann. Ròsdaidh e anns an àmhuinn gun gheir no càil eile uime, agus tha na sùghan gu léir air an gleidheadh anns a’ phasgan, deiseil gu an dòrtadh dheth, gun ach beagan truaillidh shoithichean. Tha an àmhuinn glan ’s chan eil fàileadh bìdh troimh ’n tigh—agus ’s e so fhéin a’ bheannachd, gu h-àraid mas e iasg a tha air. Chan e sin a mhàin, ach tha gach gné annlan nas maotha, tlusail. Ma chuirear e air bonn pana, cha lean nì ris ’s tha an nigheadh as déidh làimh furasda. Gabhaidh ugh briste a bhruiche le pìos dhe uime, agus faodar uimhir ri trì sheòrsachan luibhean a bhruiche anns an aon phoit, gun aon aca am fear eile a smàladh. Ma tha pìosan arain ri ’n cur an òrdugh roimh làimh, agus dùil ri cuideachd, bithidh iad a’ cheairt cho bog, math an ath là, ma chuirear anns a’ chòmdhach-sa iad. Eadar gu bheil inneal reothaidh anns an fhàrdaich, no nach eil, cumaidh e lusan, mar <eng>“lettuce,”<gai> ùr, càilear, suas ri seachdain.

Tha mi smaoineacheadh gur e MIRAP as earbsaich, ged a tha seòrsaichean eile r’am faotainn; is gheibhear rota taisealach air leth-chrùn. Cha drùidh bùrn, ’s cha dhearg geir theth air; tha e neo-lasaireach, ’s cha ruigear a leas a thilgeil as an déidh aon chleachdaidh,


[TD 64]

oir glanaidh clùd fliuch e gu h-aithghearr. Mìorbhuil nam mìorbhuil do bhean an tighe tha so.
Theab mi leigeil thairis, leis an teas agus le meud na gràisg a bha anns na bùitean, anns an robh saor-reic, an dé. Ged nach do cheannaich mi fiach bonn sgillinn, thadhail mi suas ri leth-dusan bùth. Is e an aon chomhairle as fheàrr as urrainn neach a thoirt, mu na spàir[?] mhóra so, cumail fada bho na gnothaichean saora, agus na nithean a[?] daora cheannachd; oir gun teagamh tha iadsan beagan nas saoir[?] na bhitheadh iad gu h-ainmig. Chan eil e doirbh léirsinn gur h-ann [?] dh’aon ghnothaich airson nan amannan-sa a tha earrainn chudthromaich a’ tighinn am follais idir. Is bochd nach robh barrachd sgàthana[?] mu thimcheall nan ionadan strìthe so, far an dean fiach sia sgillin doilghios nàmhaid eadar coimhearsnaich, agus tòrr a bharrachd ùine aig muinntir na sabaid leth-bhliadhnaich so, sùil dhian a thoirt orra fhéin. Gu dearbh, tha greiseag san dòmhlachadh ud a’ cosg nas motha de threòir colainn, na b’fhiach fichead bad saor ’s an asgaidh.

[Sanasan]


[TD 65]

Kontiki Chonduiligh
Le OLLACHAIR MACILLEMHARTAINN

AN déidh an car a thoirt as na h-iasgairean, cha robh Conduiligh cùramach idir mu na giomaich mhóra, agus dhìochuimhnich e am biathadh. Cha b’fhada mun do theich na giomaich as a’ pholl; ach cha robh Conduiligh ’gan ionndrainn. Bha a shùil air innleachdan ùra. Thòisich e sgoid-chladaich agus trealaich dhe gach seòrsa a thional, agus lean e ris an obair sin an dràsd ’s a rithis fad a’ gheamhraidh agus an earraich, gus mu dheireadh, fagus air a thigh, bha torr mór de sheana chlàran, is buidealan falamha, is teud-iaruinn meirgeach. Agus àm a’ chéitein, an déidh a threabhaidh ’s a shìolchuir, thòisich e air ràgh a thogail air an tràigh, dìreach fo thiùrr an reothairt. Cha deachaidh an obair so air a h-adhart ach gu mall, gus an tàinig a thriùir mhac dhachaidh aig àm dùnadh na sgoile, air an Lùnasdal. An sin, le saothair na ceathrar, cha b’fhada mun robh an ràgh air flod; agus dh’fhan i gu bitheanta aig acair anns a’ bhàgh fa chomhair an tighe. Sgaoil iad leapaichean fraoich oirre, agus nuair a bhiodh an tìde ciùin tioram, chaidleadh iad air an ràgh fad na h-oidhche. Chuir iad biadh dhe gach gnè air an ràgh, gach mìr dheth ann am pasgadh dìonach, air chor ’s nach gabhadh an stuth a mhilleadh leis an uisge. Le chrann turramach cam agus a bhrat-shiùil de shac-aodach luideagach, b’e sud an ràgh gun sgoinn gun chumadh, agus mar sin, bha i ’na culaidh-spùirt do na coimhearsnaich gu léir. Ach bha Conduiligh mór gu leòir as a shoitheach. Thug e Kontiki Chonduiligh mar ainm oirre, agus chuir e an céill gu robh e fodha ’thriall innte do Thirithe. Ach, le mhnaoi ’s a mhic, bha e glé thrang a’ tiormachadh an fheòir is a’ buain an eòrna, agus cha do chreid muinntir a’ bhaile gun gabhadh e turus-cuain innte chaoidh. Mar sin, bu mhór an iongnadh, air madainn bhrèagh chiùin Di-luain, nuair chunnaic iad nach robh ràgh ri fhaicinn air muir no tràigh. Chaidh dithis de na mnàthan do thigh Conduiligh agus chunnacas Beathag ’s a mac bu shine agus iad glé thrang aig obair na croite. “An d’fhalbh Conduiligh da-rìreadh air a thurus-cuain?” dh’fheòraich iad. “Dh’fhalbh gun teagamh, le dithis bhalach.” “Is goirt leinn an naidheachd; cha ruig iad Tirithe no tìr air bith eile. Is mór an n-eagal gum bi iad uile gu léir air an call, agus air am bàthadh fo’n chuan, agus fàgar thusa ’nad bhanntrach bhochd, och nan och, is bochd an sgeul.” Ach cha robh coltas eagail no cùraim air gnùis Beathaig. Fhreagair i le fiamh-gàire, “Tha m’earbsa ri Dia, agus a bharrachd air sin, is urrainn do’n triùir snàmh gu math.” “An do chuir e roimhe da rìreadh a thriall do Thirithe mar sin?” “Chuala sibh fhéin mar a bha e ag ràdh,” arsa Beathag. Agus tuilleadh chan abradh i mu thurus Chonduiligh. Agus o’n bhalach cuideachd, cha d’fhuair an dithis bhan no duine eile, fios no rabhadh mu’n chùis. Roimh mheadhon-latha air an latha ud fhèin, chaidh Tormod Bàn agus Aonas Og amach le’n “launch” a shireadh an ràgh agus a sgioba. Bha a’ ghaoth ag éirigh, agus an déidh uair gu leth, thill na h-iasgairean agus thubhairt iad gu robh a’ mhuir ro gharbh airson na “launch”, agus gum b’éiginn doibh tilleadh air ais gun plathadh fhaotainn de


[TD 66]

Chonduiligh no a ràgh. “Tha eagal oirnn, ars iad,” gu bheil an ràgh agus na bha innte air chall; dhéanadh na tuinn mhóra sprùilleach dhith.” Bu mhór an othail a thachair an sin, anns a’ bhaile agus amuigh. Chaidh fios-dealain a chur do’n phoilios, do “Mhacbraynes,” do na paipearan, agus eadhon do’n chabhlach, agus cha b’fhada gus an robh fichead soitheach agus trì bàtaichean-adhair a’ rannsachadh uachdar a’ chuain airson Conduiligh agus a mhac. Ach b’e sin an rannsachadh gun fheum.

Madainn Di-màirt, bha na paipearan-naidheachd loma-làn iomraidh mu Chonduiligh agus a ràgh. Agus air feasgar an latha cheudna, thàinig ceathrar fear-naidheachd gu Ob-a-bhodha agus cheasnaich iad gach duine sa’ bhaile mu’n chuis. Fhuair iad sgeulan gu leòir mu Chonduiligh, agus tuairisgeulan cuideachd, ach cha d’fhuair iad amach ciod e a thachair dhàsan no d’a ràgh. Agus air madainn Di-ciadain, dh’fhalbh triùir dhiùbh air ais. Ach cha d’fhalbh Gilleasbuig MacSporran, gille tapaidh a bha ’na fhear-naidheachd do <eng>“The Peoples Journal.”<gai> Dh’fhan esan aig an tigh-òsda agus leig e ris nach robh e ag obair, ach gun d’fhuair e cead o oifig a’ phaipeir, fòrladh a ghabhail airson iasgaich. Agus ghabh e air thuarasdail sgoth, agus bha e ag iasgach fad an latha sin; agus air an fheasgair, thill e gu sunndach le mòran cudainnean.

An déidh a shuipeir a ghabhail, thug e sgrìob ri taobh na mara, le gad éisg ’na làimh. Nuair dh’fhàs e dorcha, thachair dhà a bhith suas air cnoc, air chùl tigh Chonduiligh,—tigh a bha leis fhèin mu leth-mhile o’n bhaile. Bha e gabhail tlachd nach beag anns an t-sealladh a bha roimhe, agus e ag amharc thar mullach an tighe, air a’ chuan is na h-eileanan beaga bòidheach ’nan laighe ann. Gu h-obann, chunnaic e solus a’ priobadh o eilean beag a bha mìle gu leth o’n chladach,—eilean ris an abair iad “Eilean Da Ghaibhre”—agus e gun ghobhar, gun bheathach air bith air. Bha Gilleasbuig eòlach air “Morse,” agus litrich e amach dà fhacal, ACH SIUCAR. An sin mhùchadh an solus. Ach do Ghilleasbuig dh’fhoghainn na bh’ ann. Ghrad ruith e sìos do thigh Chonduiligh agus ghnog e air an dorus. Dh’fhosgail Beathag dhà, agus chuir i fàilte gu modhail air, agus dh’iarr i air a thighinn asteach. Thug e dhi gad math éisg, agus thòisich Beathag ri uidheamachadh a’ bhùird airson <eng>tea.<gai> Gu nàdurra, bha an còmhradh a’ tighinn air Conduiligh. “Chan fhaod sibh a bhith gun iomagain m’a dheighinn,” arsa Gilleasbuig. “Tha mi an dòchas gu faigh sinn naidheachd math gu tràthail,” ars ise. “Is urrainn dòmhsa cheana an naidheachd sin a thoirt dhuibhse,” ars esan; “tha iad uile air dòigh, agus chan eil dad a dhìth orra ach siùcar.” Thuit na briathran sin air cluasan Beathaig mar spreadhadh gunna.

Agus spreadh i féin ann an glag-gàire. “Och, is sibhse a rinn an tapadh,” ars i, “bithidh sibh eòlach air <eng>Morse,<gai> tha mi creidsinn.” “Bha mi ’nam Bhoy Scout, ach ciamar a dh’ionnsuich sibhse e?” “Bha mise anns na <eng>Wrens<gai> aig àm a’ chogaidh.” “Bithibh cho math agus feuchaibh, dhomh ciamar a tha sibh a’ dèanamh <eng>signal<gai> gun fhios do chach. Dh’éirich Beathag agus nochd i dha piob chaol de phaipear donn tiugh mu thri troidhean air fad agus mu òirleach air leud, agus dòrn-leus dealain. “Furasda gu leòir agus sgiobalta, ach theagamh gum faicear


[TD 67]

solus Chonduiligh, le duine air a bith a bhios air an t-slighe eadar tigh is cladach.” “Nì Iain am faire,” ars i, “och, tha e muigh fhathast.” Le sin, dh’fhosgail i dorus an tighe agus ghlaodh i, “Iain, thig asteach.” Ann an tiotadh, dh’inntrinn Iain, cnapanach mór gasda, mu chóig bliadhna deug a dh’aois. Chuir e fàilte gu modhail air an aoigh, ach dh’amhairc e air a mhàthair le ceisd ’na shùil. “Iain,” ars a mhàthair,” ’s e so Mgr. Gilleasbuig MacSporran, ’na fhear-naidheachd leis a’ Pheoples Journal agus fhuair e amach gu bheil t’athair air Eilean Da Ghaibhre.” “Tha mi an lan dòchas,” ars an gille, “nach mill e ar spòrs.” “Air m’fhallainn is air mo pheann,” arsa Gilleasbuig, “tha mi toirt bòid nach mill, ach tha mi ’g iarraidh sgeòil airson a’ phaipeir againn, agus spòrs mar an ceudna.” Agus dh’fhoillsich e do Bheathaig is Iain an innleachd a bha ’na bheachd; agus dh’aontaich iad ris le dealas is le h-aighear nach bu bheag.

Chaidh Gilleasbuig air ais dha’n tigh-òsda, le litir a sgrìobh Beathag do Chonduiligh agus le dà phunnd shiùcair air a phasgadh gu dìonach ann an canastair. Nuair ràinig e, fhuair e fear-an-tighe agus e gu dol d’a leapaidh. “Am bi sibh a’ dol a dh’iasgach a rithis am màireach?” ars esan. “Theid mi amach mochthrath sa’ mhadainn”, arsa Gilleasbuig, “oir feumaidh mi a bhith aig an oifig ann an Glaschu aig sia uairean feasgair, agus falbhaidh mi as a so aig dà uair, tha e astar cheithir uairean leis an roith-ola th’ agam.” Cha bhi cothrom air tuilleadh iasgaich ach tràth sa’ mhadainn,” “Is mór an dealas a th’ aig na h-iasgairean,” arsa fear an tighe, “Fagaidh mi a nis air a’ bhòrd greim bidhe agus <eng>tea<gai> ann an <eng>thermos.<gai> Is gann a thig na h-éisg gu dubhan an acrais.” Le taing do’n duine chòir, thug Gilleasbuig a leabaidh air; agus mu shia uairean, bha e anns a’ bhàta, le slait is driamlach. Bha camara leis mar an ceudna agus litir o Bheathaig agus siùcar agus leth-bhotul uisge-bheatha, gach nì air a phasgadh gu sàbhailte ann am màileid-droma. Bu bhrèagh ciùin a’ mhadainn, le soirbheas sèimh o’n eara-dheas, agus cha b’ fhada gus an do chuir e fodha Rubh-a-mhadaidh, agus chunnaic e Iain a’ feitheamh air a’ chladach. Thàinig Iain air bòrd agus ghlac e na ràimh. Bha esan a’ fannadh agus Gilleasbuig ag iasgach agus fhuair iad cus, mun do theann iad fagus air an eilean. Bha Iain a’ seinn gu ciùin, agus dh’aithnich Gilleasbuig am fonn—Crodh Chailein—ach bha atharrach air na briathran.

“Contigi Chonduiligh, Contigi mo ghràidh,
Mura teid i ’na sprùilleach, gun tig i gu tràigh.

Ann an Eilean Da Ghaibhre tha pailteas gach bìdh,
Gach nì mar a thogradh ach siacar ’nur tea.

Contigi Chonduiligh, Contigi mo ghràidh,
Gun teid i ’na clàran muna tig i gu tràigh.

A nis bha an t-eilean eadar iad agus am baile, agus chunnaic Gilleasbuig nach robh anns an eilean ach dà chnoc àrd agus lag domhainn caol eatorra. Cha robh mol air bith r’a fhaicinn, no àite air bith idir goireasach do bhàta. Bu dhuilich gu leòir a dhol gu tìr. Ach cha robh sòradh air Iain; chuir e na meòir ’na bheul agus leig e as fead chaol


[TD 68]

[Sanas]


[TD 69]

chruaidh. Air ball, thug feadh eile o’n eilean freagairt da, agus thàinig Conduiligh fèin ’nam fradharc, le ’dhithis mhac air a chùlaibh. “Ciamar a tha a’ bhean?,” ars esan. “Tha gu math.” “Agus am mart blàr?” “Ceart gu leòir.” “Có e th’ agad sa’ bhàta?” “Fear-naidheachd le litir o’m mhàthair.” “Is coma leam fear-naidheachd ach cha dona a teachdaireachd.” “Tha e airson tighinn gu tìr.” “An urrainn da snàmh?” Cha robh a’ cheisd sin buileach gun bhrìgh, oir ged a bha am bàta ri taobh an fhasgaidh de’m eilean, bha sumainn mhór mhall o’n fhairge a’ ruith anìos agus a’ stealladh anuas air na creagan, le cobhar agus farum, agus bha gach sgeilp còmhdaichte le feamainn shleamhainn. Gidheadh, cha b’éiginn do Ghilleasbuig snàmh. Thilg Conduiligh chuige ròpa agus air an dòigh so, b’urrainn da leum air sgeilp creige agus streap anìos gus an àite far an robh Conduiligh ’na sheasamh. Chuir e ’na làimh an litir o Bheathaig, agus an déidh a leughadh, chuir Conduiligh fàilte is furan air an aoigh a thàinig chuige gun chuireadh. “Bhur beatha do’n eilean,” ars a dhithis mhac cuideachd. “Le’r cead, am faic mi an tigh agaibh?” “Tha mi deònach, leanaibh mise.” Agus streap iad suas gu bàrr a’ bhruthaich, agus chunnacas lag air meadhon an eilein eadar an dà chnoc, agus air teis meadhon an luig, bothan beag, car garbh ’na choltas, air a thogail le seana chlàran is stuic, agus air a thughadh le fraoch is luachair; agus aig taobh a’ bhothain, bha fuaran uisge. “Tha am biadh-maidne deas,” arsa Conduiligh, “dèanaibh suidhe, tha pailteas againn.” “Ach siùcar” arsa Gilleasbuig. Agus thug e dha an siùcar agus an t-uisge-beatha. A cheana, bha Eachann is Aonghas glé thrang ag ullachadh bìdh, le dà inneal-teine ris an abair iad <eng>Primus Stove.<gai> “Chan urrainn duinn teine cumanta fhadadh,” arsa Conduiligh, “gun ar n-ionad-còmhnaidh a leigeil ris.” “Cuine thilleas sibh?” arsa Gilleasbuig. “Di-Sathuirne” ars esan, “le cead na tìde-mhara agus na gaoithe; bithidh a’ bhean a’ trod rium mura bi sinn anns an eaglais Di-Dòmhnaich.” “Agus ciamar a ràinig sibh an t-eilean gun fhios do chàch?” “Cha robh e furasda idir; b’fheudar dhuinn uidheamachadh a dheanamh gu dìchiollach; agus bha sinn fortanach gu leòir leis an t-sìde mhath a fhuair sinn aig an àm. B’i a’ cheisd bu dhoirbhe dhuinn an dà ghobhair a bh’againn.” “Dà ghobhair, an tug sibh leibh iad da rìreadh?” “Tha iad an so, ag ionaltradh air àiteigin chan urrainn domh a thuigsinn carson nach do mhothaich duine air bith dhaibh o na bàtaichean a tha dol seachad, ach cha toigh leinn a bhith gun bhainne.” “Chì mi gu bheil an tigh so air a thogail le clàran an ràgha, ach ciamar a tharraing sibh gus an àite so gach sgonn agus clàr?” “Le ròpan is ulag,” arsa Conduiligh, “Bha Iain leinn anns a’ bhàta, agus chùm e am bàta aig acair, agus bha ròpa eadar esan agus an ràgh. Bha sinn air fuaradh an eilein, agus dh’fhadaich Iain an ròpa, gus an robh an ràgh mu throidh bho’n charraig. An sin leum mise gu tìr, thilg Eachann chugam ròpa is ulag, cheangail mi an ulag gu math àrd, agus thill mi do’n ràgh. Chaidh Eachann is Aonghas gu tìr, agus thilg mi chuca gach nì a bha eutrom. Gach nì a bha trom, tharraing mi leis an ulaig gu h-àrd iad, le cuideachadh o’n dithis. An sin, thoòisich mi air an ràgh fhuasgladh, clàr an déidh clàir, buideal an déidh buideil. Bha mi snàmh anns a’ mhuir mun tàinig gach nì gu tìr, ach cha d’fhàg sinn dad anns a’ mhuir.”


[TD 70]

“Bhitheadh sibh a’ faireachdainn car fuar.” “Fuar gu dearbh, ach cha b’fhada gus an robh mi blàth gu leòir, a’ togail is a’ tarranig gach nì gus an àite far a bheil iad a nis.” Ach carson a dh’fhulaing sibh uiread a shaothair is de chunnart?” Cha robh cunnart sam bith ann,” arsa Conduiligh, “agus bha mi a’ teagasg do na gillean nithean nach ionnsaich iad chaoidh ann an sgoil.” “Cha d’fhoillsich sibh dhomh fhathast, ciamar a fhuair an dà gobhair gu tìr.” “Bha iad le Iain anns a’ bhàta, agus chaidh esan air thoiseach agus bha e airson an tilgeadh anns a’ mhuir faisg air an eilean, ach cha b’urrainn da an gluasad, agus b’éiginn da pilleadh, agus dhomhs a dhol anns a’ bhàta cuideachd. An sin, thilg sinn an dà ghobhair anns a’ mhuir, an dùil gu snàmhadh iad do’n eilean; ach bha na deamhanan airson snàmh gu tir-mór, agus mu dheireadh, shnàmh mise gu tìr anns an eilean, agus tharraing mi chugam iad, le ròpan mu’n amhaichean.” Air a’ phuing so, chualas glag-gàire air an cùlaibh. Bha Eachann is Aonghas a’ tighinn le bòlan gu làn de bhrochan agus smùid ag éirigh asda. Cha mhór nach do thuit na bòlan gu làr, le meud an gàireachdaich. Ghlaodh Conduiligh is corruich air, “Diùbhaidh nam balach, ciod e fàth do shùgraidh, Eachainn?” “Gabhaibh ar leisgeul” ars Eachann, grad, agus e tairgsinn a’ bhrochain gu modhail do Ghilleasbuig, “ach chuimhnich sinn gu h-obann mar a thuit sibh as a’ bhàta còmhla ris a’ ghobhar. Ochd b’e sud an sealladh éibhinn, agus dh’ionnsaich mi iomadh facal neònach nach cuala mi riamh roimhe.” “Dìochuimhnich na chuala tu an sin, co-dhiùbh, agus bi ’nad thosd,” ars athair. “Tha am brochan a’ còrdadh rium anabarrach math,” arsa Gilleasbuig, agus e ’g eadraiginn gu luath anns a’ chonaltradh, “ach feumaidh mi a bhith falbh ann an tiota; ach air thoiseach, gabhaidh mi, leis a’ chamara a th’agam dealbh dhibh fhéin agus bhur tighe.” Agus b’e sin mar a thachair, fhuair Gilleasbuig na deilbh a bha e ’g iarraidh, agus le soraidh slàn do Chonduiligh is a dhithis mhac, leum e a rithis anns a’ bhàta (b’e sud an leum cunnartach) agus thòisich Iain ri fannadh agus esan ri iasgach, gus mu dheireadh ràinig Gilleasbuig, mu uair, an tigh-òsda. Nochd Gilleasbuig do fhear an tighe cudthrom math a dh’iasg, ionnas nach robh amharus idir aig an duine chòir gu robh Gilleasbuig air dad air bith eile a dhèanamh ach iasgach. Mu dhà uair, bha Gilleasbuig ’na thriall a Ghlaschu air a roith-ola. An déidh leth-uair a dh’astar, rinn e stad aig buth a’ chion-fhuaim airson còmhraidh ri oifig a’ phaipeir, agus mu shia uairean, bha esan anns an oifig, agus bha na dealbhan an ìre a bhith uidheamaichte. Thug e amach an <eng>typewriter<gai> agus dheasaich e a sgeul airson a chur an clò. B’e sud feasgar Diardaoine.

Aig an àm sin, bha Diorbhail bean Eachainn ’na còcaire aig an tigh-òsda. Bu threun i ’na h-inntinn, cruinn ’na corp, àrd ’na guth. Cha robh goileam uaipe riamh; ach an uair a dh’fhuasgladh i a beul, chluinnteadh a guth feadh an tighe. Agus tacan an déidh aon-uair-deug air madainn Di-haoine, chualas a guth gu soilleir leis a’ mhuinntir a bh’ anns a’ bhàr, far an robh fear an tighe a’ roinn na dibhe. Bha i a’ bruidhinn aig a’ fòn, agus thuig gach duine gu grad gu robh i còmhradh ri a nighean Catrìona—bean-phòsda a bha fuireach an Glaschu. “O is tusa th’ann, a Chatrìona, ciamar a tha thu is ciamar a tha Dòmhnall beag?” (clos car tiota) “Och, is coma learn fhéin Con-


[TD 71]

Duiligh ’s a chleasan, ciamar a tha mo Dhòmhnall?” (clos a rithis) “An do chaill thu do chiall? Is coingeis leam ma tha Conduiligh air Eilean Da Ghaibhre no air Eilean an Fhiacais, a bheil Dòmhnall air fàs gu math, ’s i sin a’ cheisd.” Le sin, dh’éirich toirm is gàire anns a’ bhàr, ach cha dubhairt fear an tighe dad idir, ach rinn e greim air a’ phrosbaig, agus dh’imich e amach. “Bithidh sinn ’ga thadhail tràth-nòine,” arsa Seòras Iain; “air dhuinn a bhith dol seachad Eilean Da Ghaibhre, bha amharus againn gu robh e an sud.” “Is ann gun fheum a bhios ur tadhal matà,” arsa fear an tighe, agus e air tighinn asteach, “tha e trang a nis faisg air an tigh aige, a’ togail mulan coirce, le mhnaoi ’s a thriùir mhac. Thriall am prosbaig o làimh gu làimh, gus mu dheireadh dh’aontaich càch gum b’ fhìor an naidheachd. Agus air an fheasgar, thàinig Conduiligh féin gu bùth a’ bhaile agus aig an àm cheudna, thàinig na litrichean do bhùth a’ phuist. Cha b’fhada gus an robh Conduiligh ann am meadhon grunn de mhuinntir a’ bhaile, a bha ’ga cheasnachadh m’a thurus-cuain agus a’ gàireachdaich mu na dealbhan a chunnaic iad anns a’ Pheoples Journal. Bha h-uile duine a’ leigeil ris gu robh fios aige fhéin fad na h-ùine gu léir, air chinnte no air thuaiream, gu robh Conduiligh am falach air an eilean ud. Cha dubhairt Conduiligh féin móran m’a dhriodfhortain, ach bha e gearan a chionn gun d’fhàg e an dà ghobhair air an eilean. “Tha a’ bhean trod rium,” ars esan, “nach eil bainne ghobhair aice a nis; agus feumaidh mi beirsinn orra am màireach agus an tarraing dhachaidh, agus dh’fhàs iad a cheana cho fiadhaich ri féidh.” “Agus bithidh an t-uachdaran trod riut cuideachd,” ars iadsan, “agus thusa a’ fuireach air an eilean gun a chead.” “Air a shon sin,” arsa Conduiligh, “chan eil beud orm idir, tha còir agam air an eilean; agus na còirichean cuideachd. Cheannaich mi an t-eilean an uiridh air leth-chrun, is chan aithreach leam an cùmhnant. A cheana, thug mi an gabhail an t-eilean agus am bothan a thog mi air, do fhear-uasal àraidh, air deich puinnd Shasunnach, airson dà mhios an t-samhraidh. Ged a rinn mi seòrsa dh’ amaideachd, cha b’i an amaideachd buileach gun tairbhe i.” Agus dh’imich Conduiligh dhachaidh gu socair, le ’Pheoples Journal fo ’achlais, agus càch a’ spleucadh air, gun diog ’nam beòil.

[Sanas]


[TD 73]

Marsaili Nan Oran

Ann am mìos an Dàmhair, bho chionn ceud bliadhna, rugadh Marsaili Cheannadach, no NicUalraig. Mar Mharsaili NicUalraig Fhriseal rinn i ainm dhi fhéin rach téid air dhìochuimhne mar the a chruinnich agus a chuir ri rian agus a chlò-bhuail òrain nan eilean. Tha móran a chàineas a h-obair; tha na mìltean a mholas e. Chan eil sinne a’ dol ri càineadh no ri moladh, ach tha sinn an dùil gura còir dhuinn iomradh air choreigin a dheanamh oirre aig an àm so. Dh’iarr sinn air dithis beagan a sgrìobhadh mu a deidhinn—Iain Mac’IlleBhàin, mar fear ciùil e fhéin , agus Anna NicIain , mar sheinneadair a chuir eòlas air Marsaili agus a thug móran òran dhi. So na th’aca sin ri ràdha.—NA FIR-DEASACHAIDH.


Beachd an Fhir-chiuil

[Dealbh]
Iain Mac ’Ille Bhàin.

Tha tarraing agus tàladh anns an ainm aig Marsaili NicUalraig Fhriseal. Sin, no tha tarraing agus tàladh na Gaidhealtachd air iad fhéin a shuaineadh mu’n ainm.

Ciod as an tainig an tarruing agus an tàladh an toiseach? Thainig, tha mi an dùil, as a’ phòsadh eadar maise dùthcha agus spioradalachd sluaigh. Tha an dara nì a’ toirt buaidh air an nì eile: na biodh teagamh agaibh as a sin. Mar Ghall anns am bheil fuil Ghaidhealach air gach taobh, tha mise làn chìnnteach gu robh Marsaili nan Oran fo bhuaidh spiorad na Gaidhealtachd, agus gur e trian a cumhachd gu robh coimeas aice an spiorad sin a roinn eadar i fhéin agus a luchd éisdeachd no a luchd leughaidh.

Bha i, i fhéin, roinnte ’na trì pearsachan. Bha againn, an toiseach, an te a chruinnich òrain Ghàidhlig; an uair sin, an te a chuir rian ciùil air na h-òrain sin; agus, mu dheireadh, an te a sheinn agus a shoillsich na h-òrain sin do mhìltean air feadh an t-saoghail.

Thatar gu tric a’ cur as a leth gun do rinn i droch dhìol air òrain Ghàidhlig. Mar fhear ciùil, mi fhéin, bu toigh leam beagan a ràdha mu’n dìteadh sin.

Gu tric, tha fir-deasachaidh Ghairm a’ tighinn far a bheil mise agus ag ràdha “Iain, sud agad clàr air a bheil bodach Gaidhealach a’ seinn seann òran math. Greas ort agus cur sìos air paipear dhuinn e; feumaidh tu a chur sìos agus rian piàno a chur air, agus a chur ann an cumadh a lìonas dà dhuilleig am meadhon Gairm.”

Bithidh mise uaireannan a’ cluiche an òrain sin fichead uair mus


[TD 74]

faigh mi air paipear an dubh ’s an geal e. Oir, mar is trice, tha am fear a tha ’ga sheinn ag atharrachadh rud beag anns gach rann; an sud ’s an so tha e a’ cur pong a réir ’s mar a chòrdas e ris fhéid, agus uaireannan, a’ deanamh atharrachaidhean anns an fhonn bho rann gu rann. Tha sin a’ tachairt ann am mith-òrain sam bith; is e sin brìgh a’ mhith-òrain.

Ach, far an urrainn dhòmh-sa an t-òran a chluiche fichead uair gus am faigh mi cumadh air choreigin air, cha robh aig Marsaili nan Oran ach an rud a b’fheàrr a b’urrainn dhi a dheanamh le òran a chluinneadh i trì no ceithir a dh’uairean bho bhodach no bho chaillich. Agus bhiodh am bodach ’s a’ chailleach ag atharrachadh cruth an òrain, gu ìre bhig, gach turus a sheinneadh iad e!

Is ann a ritin i mìorbhuileach.

Dé mu’n rian a chuir i air na fuinn? Bha uaireannan nach robh an rian sin a’ tighinn air modh nan òran Gàidhlig. Chan eil teagamh sam bith as a sin. Ach, taca ris na rinneadh ris a’ mhórchuid de òrain Ghàidhlig, bha snas agus ceòl agus sgoilearachd anns gach rian a chuir i an clò.

Their feadhainn nach do rinn i math sam bith do’n Ghaidhealtachd. Tha mise an dùil gun do rinn. Ach, co-dhiùbh a rinn ’s gus nach do rinn, rinn i aon rud—thug i siolpadh seallaidh do’n t-saoghal mhór air tarraing agus tàladh agus móralachd na Gaidhealtachd.


Beachd na te Bharraich

[Dealbh]
Anna NicIain.

Is math mo chuimhne, air a’ chiad uair a thachair mi air a’ mhnaoi uasail Marsaili MicUalraig Friseal, no mar a theirte rithe anns na h-eileanan, agus b’e a rogha ainm fhéin e, “Marsaili nan Oran.” Ged tha suas ri lethcheud bliadhna ann, tha an là sin cho soilleir ’nam inntinn is ged a b’e an diugh fhéin e.

Thainig mi dhachaidh as an sgoil air là bog, ciùin ceòthar Earraich anns a’ bhliadhna 1908, a’ tarraing dlùth air an tigh, chuala mi guth nach do dh’aithnich mi ann an seanchas ri mo mhàthair, is nuair chaidh mi asteach bha a’ bhean uasal so ’na suidhe ri taobh an teine


[TD 75]

Còmhla ri mo mhàthair, iad ag òl tea, agus air rèir choltais iad làn riaraichte le chéile. B’e so Marsaili nan Oran, boireannach aoibheil dreachmhor coibhneil càirdeil. Dh’innis i dhomh fàth a tutuis, agus b’e sin gu robh i ag iarraidh mo chuideachadh airson faclan òran Ghàidhlig nach robh riamh an clò a sgrìobhadh o bheul nan seinneadairean, fad ’s a bha i fhéin a’ togail nam fonn air seòrsa de inneil annasaich air an robh <eng>gramophone<gai> aice. A nis, ged a bha òrain gu leòir de’n t-seòrsa so aig muinntir a’ bhaile againne, bha barail agamsa gur e turus dìomhain a bha so aig a’ mhnaoi uasail, a thaobh ’s gu robh mnathan a’ bhaile uile gu léir cho diùid is nach togadh iad an guth an làthair coigrich. Ach bha so mun do chuir mi eòlas air Marsaili, is mun do thuig mi cho urralach ’s a bha i airson na bha a dhìth oirre fhaotainn, agus mar a thuirt aon de na mnathan còire a bha san làthair an oidhche ud, “Bu dùrr a’ bhó nach toireadh a bainne dhi.”

Bha mnathan a’ bhaile trang ri cur a’ bhuntàta aig an àm, ach nuair a thainig ciaradh air an fheasgar, chruinnich mise còmhlan beag de na seinneadairean a b’fheàrr a bha faisg oirnn, agus thainig Marsaili agus am bocsa-ciùil dhachaidh agus thòisich an céilidh.

A nis, cha robh iomradh aig an àm ud air Radio, agus ged a bha <eng>gramophone<gai> aig neach no dithis sa’ bhaile, chan fhaca a h-aon againn a riamh innleachd a thogadh gach facal a chanadh duine agus a dh’innseadh air ais e mar a dheanadh an <eng>gramophone<gai> a bha ’n so, agus ged a bha an guth a thigeadh amach as cho fròmhaidh is gun dug na mnathan am “Bodach” air, an déidh sin dh’aithnichteadh gach guth air leth, is bha annas mór aca dheth, is seòrsa de eagal aca roimhe—mar a thuirt té aca “Is e cunnart a tha sa’ ‘Bhodach’.”

Thuirt Marsaili, “Chan eil Gàidhlig agamsa, ged bha Gàidhlig aig mo sheanair is aig mo sheanmhair, ach dh’ionnsaich mi òran Gàidhlig no dhà a sheinn nuair bha mi ’nam chaileig,” agus thog i fonn air Guma slàn a chì mi mo chailin dìleas donn agus cha b’fhada gus an robh na boireannaich uile a’ togail an fhuinn còmhla rithe, agus an déidh sin cha robh strì sam bith ann an cur gu seinn ris a’ “Bhodach,” agus is ann orra a bhiodh an othail gus iad fhéin a chluinntinn air ais. Sgrìobh mise na faclan air còrr agus fichead òran an oidhche sin, is cha do sgaoil an coinneamh gus an robh na mnathan is mise agus am “Bodach” seachd sgìth, ged nach robh Marsaili, ach b’fheudar dhi sgur is e an déidh mheadhoin oidhche, is am bàta gu seòladh leis an robh i a’ fàgail an eilein.

Chuir an oidhche so snaidhm air a’ chàirdeas a bha eadarainn gu là a bàis, agus bu tric a chuir mi seachad laithean saora an dràsda ’s a rithis san tigh aice an Dun-éideann far am biodh luchd-ciùil ainmeil a’ tathaich.

Cha robh móran fiosrachaidh agamsa air ceòl no innealan-ciùil aig an àm ud. Bhiodh m’athair a’ cliuch na pìoba, agus bha e fhéin agus mo mhàthair déidheil air mith-òrain an eilein. Ach bha spéis air leth agamsa anns na h-òrain Ghàidhlig a bha cheana anns na leabhraichean. B’e iad so, ’nam bheachd-sa, na h-òrain a b’fhiach an ionnsachadh, gu sònraichte òrain Mhic Mhaighstir Alasdair agus Dhonnchaidh Bhàin. Ach ag éisdeachd ri Marsaili nan Oran agus ri a piuthar Mairead agus na ceòladairean eile a bhiodh gu tric ’gan tathaich, dh’fhosgail


[TD 76]

[Dealbh]


[TD 77]

m’inntin agus mo chluasan ri àilleachd nam mith-òran air an robh mi eòlach fad mo bheatha. Thuig mi nach robh agam ach fios gun fhios orra uige so, agus gu robh ionmhas annta de bhàrdachd agus de cheòl a bha luachmhor.

Is tric a bha mi ’nam shuidhe anns an t-seòmar-ciùil air Sràid a’ Chaisteil is Marsaili a’ deilbh ceòl-cuideachaidh airson òran air choreigin. Bha buaidh mhór aig a’ cheòl so air m’inntinn, agus bhithinn mar gum biodh neach fo gheasan ag éisdeachd ri gàir nan tonn a’ ruith gu tràigh, no fuaim na mara ri cliathaich na luinge, no fuaim na loinid sa’ chrannachan, no fuaim na cuibhle-snìomh a’ tighinn o’n phiàno, air réir an òrain a bhiodh i a’ deasachadh, agus is iomadh oidhche a dhùisg mi as mo chadal is am fuaim sin ’nam chluasan.

Their cuid nach eil feum aig na h-òrain air ceòl-cuideachaidh de’n t-seòrsa so—gur ann as misde iad e—mhair iad o shean as eugmhais agus carson a tha iad feumail a nis air a leithid? Ach bha Marsaili Nic Ualraig Friseal ’na bean-ciùil choimhlionta air a’ phiàno, agus bha e ’na beachd na h-òrain so a thoirt fa chomhair luchd-ciùil agus seinneadairean an t-saoghail, aig a bheil iarraidh agus cleachdadh air a’ chul-taic so a bhith aca, agus is grinn eireachdail a rinn i sin; agus an neach nach cuala i fhéin ’ga chluich, cha chual e an ceòl so aig ’fheabhas.

[Sanas]


[TD 78]

Sean Eolas-Luibh

(2) CAORUNN

Le ALASDAIR MAC’ILLE MHAOIL

[Dealbh]

Am beachd ar sinnsire bha éifeachd sa’ chraoibh so gu seun a chur eadar iad fhéin is cuilbheartan shìdhich, buitsich, is an droch-shùil. Bhitheadh crois de’n fhiodh air a cur sa’ chuman ri àm bleoghainn gus an toradh a ghleidheadh sa’ bhainne, agus bha an crodh fhéin fo dhìdean, dòrlach gheugan os cionn àrd-dhoruis na bàthaich.

Ann a Srathspé bha e ’na chleachdadh, air Latha Buidhe Bealltainn, na caoraich ’s an àl a rotadh troimh chearcall de’n chaoruinn airson na treuda a dhìon o gach dochainn. Tha iomradh air a’ cheart ghleus a thaobh cloinne air an robh droch phiseach. Theirte Leigheas na Cuairte ris an deas-ghnàth so, agus tha’m bàrd ag aithris air nuair a sheinn e—

“Mo nighean bhòidheach an fhuilt réidh
Gur spéiseil leam a ghluaiseas tu,
Ged robh mi tinn gu bàs,
Do ghràdh bu leigheas cuairte dhomh.”

Agus chuala sinn uile mu ’n mhaighdein le “’gruaidhean mar na caoruinn”. Bha i ann, co-dhiùbh bho linn Oisein, agus có chanas nach do ghluais i gu spéiseil ann an Gàrradh Edein fhéin.


[TD 79]

Long an Iaruinn
BHO MHURCHADH MACLEOID

“NACH ann air an duine dhubh tha na màsan,” arsa cailleach Chàirinis, agus an duine dubh ’na chadal air an làr agus srann aige a chuireadh na h-eich as a’ choirce. Agus bha e feumach air cadal, bròinean, as déidh na bha e air a dhol troimhe air an oidhche bha sud—oidhche an uabhais agus a’ bhàthaidh ann am bàgh Chamuis Uige.

Sa’ chomhar-thràth an oidhche ud thainig long gu cùl Sgeir Sheilibhig agus chuir i amach dà acair. Mas ann airson tàmh na h-oidhche air laighe-thuige a bha i, no airson càradh-sheòl as déidh riasladh stoirme sa’ Chuan-a-Siar, chan eil fhios, ach ’s e oidhche na h-éiginn agus na dunaidh a bh’ann dhì-se co-dhiùbh.

Troimh an oidhche shéid a’ ghaoth ’na h-uabhas agus cha do chùm acraichean na luinge an gréim. Dh’fhalbh i leotha, ’gan slaodadh as a’ ghrunnd, gus mu dheireadh na chuir i na slabhraidhean ’nan tagannan, agus asteach leatha dìreach gun ghabh i gu ceann amuigh sgeirean Chàirinis. Tha e air a ràdh gur h-e luchd iaruinn a bh’innte agus an uair a bhuail i a’ chiad bhogha gun dug a’ ghliongadaich aice na daoine amach as na tighean anns na bailtean timcheall na Tràghada Móire.

An t-àm a dh’oidhche, agus an t-uabhas a bh’ann anns an dorchadas, cha b’urrainn móran a bhith air a dhèanamh ach lorg amach cia as a bha glaodh na h-éiginn a’ tighinn. Agus far an robh an long a’ dol ’na bloighdean, cha b’ann ri tir-mór a bha e ach aig sgeirean fada amach bho chladach. Airson eathar beag fhaighinn amach, cha robh e comasach, mura bithisd airson bàthadh eile a bhith ann còmhla ri bàthadh na luinge. Ach rinn daoine na nàbachd a h-uile càil a ghabhadh dèanamh, agus an uair a thilg am muir air tìr na bha gu bhith beò, chaidh gabhail riutha gu math.

Chaidh an tiormachadh agus am blàthachadh, agus eiridneadh math thoirt dhaibh. Bha daoine na bu chneasda na bha iad ann an làithean fada roimh an àm-sa nuair a chaidh sgiobadh á Mèalastadh a dh’iarraidh luchd coille gu tir-mór, taobh Gheàrrloich. Nuair a bha iad a’ tilleadh air ais, thainig stoirm chathaidh orra tighinn tarsainn a’ Chuain Sgìth, agus chaidh am mearachadh.

Chuir an stoirm asteach iad do dh’fhear a lochan na Pàirce Leódhusaich. Bha iad cho dona air lapadh agus nach b’urrainn iad móran sam bith a dheanamh air an son fhéin. An àit an teasairginn agus an cuideachadh, ’s ann a rinn sluagh an àite mort anabarrach orra. Mharbh iad a h-uile duine riamh aca le clach ann an stocainn.

Chaidh seachdain agus seachdain seachad agus cha robh na h-Uigich a’ buinnig dhachaidh. Cha robh fhios càit an robh iad no ciod a bha air éirigh dhaibh. Ach mu dheireadh fhuaradh a’ chiad lorg air ciod a bha air tachairt dhaibh. Thainig teachdaireachd ann an aisling gu bean fear aca. Thainig an duine far an robh i agus thòisich e a’ còmhradh rithe ann an amhran:

“A chuilein mo ghaoil ’s mo nighean donn òg,
Nam bithinn ri d’thaobh cha bhithinn fo leòn;
A chuilein mo ghaoil ’s mo nighean donn òg.”


[TD 80]

[Sanas]


[TD 81]

Bha e ag innse dhi mar a chaidh tachairt riutha agus am mort. Bha e ag ràdh ann an aon àite: “air leacan an rubha bha fear buidhe ’ga leòn.” B’e so an aon lorg a fhuaradh a riamh air fir Mhèalastaidh.

Ach cha b’ann mar sud a rinn muinntir Chàirinis air sgiobadh Long an Iaruinn. Ghabh iad riutha gu nàdurach agus gu coibhneil, dìreach mar a rinn an Sìothphortach agus muinntir Steòrnabhaigh ris an luing choigrich a thainig asteach thuca agus i ’na h-éiginn do an Loch a Tuath ann an 1786. ’S e long Shasunnach a bha so, a bha air a glasadh fada anns an eigh shuas aig Greenland: as déidh dhi faighinn mu sgaoil, chaidh i troimh chruadalan móra mus do ràinig i fearann Leódhuis. Chailleadh tòrr de na daoine a bha oirre, agus bha a’ chuid a bha beò ann am fìor éiginn nuair a ràinig iad an Loch a Tuath. Ach cha deacha na bu mhiosa na sin dhaibh agus an Sìothphortach agus a shluagh a’ freasgairt orra.

Agus sin mar a bha do dhaoine bochda Long an Iaruinn nuair a fhuair muinntir Chàirinis iad. Chaidh an cur suas anns na tighean agus leidean agus gnothaichean a dheanamh dhaibh. Is ann air leid de ’n t-seòrsa-sa a bha an duine dubh. Bha iad as gach treibh is fine ann, agus an duine dubh ’nam measg, agus gun mhóran aodaich air mur an robh bréid air a chùlaibh agus bréid air a bheulaibh. Is ann rudeigin mar so a bha a’ chailleach ag ràdh: “Nach ann air an duine dhubh a tha na màsan.” Ach nuair a gheibheadh an duine dubh dhachaidh sàbhailte gu a àite fhéin, bhiodh e taingeil, agus ro-thaingeil gun do thachair leithid na cailliche ris.

Na làithean as déidh a’ bhàthaidh thòisich an fhairge air lìobhraigeadh pàirt de na thug i leatha, agus ’gan cur ’nan sléibhtich suas air an Tràigh Mhóir. Chaidh an cruinneachadh gu spéiseil agus an càradh anns an aon uaigh ann an Cladh a’ Ghàrraidh Mhóir ann an Tumaisgearraidh. Ann an cnocan brèagha gorm, a b’àill le duine sam bith ’na àite-adhlacaidh dha, chithear gus an là-an-diugh far a bheil na seòldairean mì-fhortanach ud aig am port mu dheireadh. Ge be cia as a thàinig iad, no càit an robh iad a’ dol tha iad ann a shud aig cala sèimh, ’nan sìneadh gu là a’ bhràth, nuair tha dòchas gun éirich iad a rithist ged nach éirich an long.

So a nise sgeul Long an Iaruinn, long nach d’fhuair na seanachaidhean gréim a riamh air a h-ainm aona chuid bho mhìr no spàrr dhi fhéin, no bho bhilean nan coigreach a thainig beò bhàrr a clàir. Ach cha d’fhàgadh gun ainm i, nas motha na chaidh a sgeula bás. Agus a thuilleadh air a sin, thug an t-ainm ainm do bharrachd oirre fhéin, agus bithidh iad maireannach. “Bogha an Iaruinn” a chuir a’ chiad acaid innte, agus “Sgeir an Iaruinn,” air an robh i ’ga pronnadh agus ’ga briseadh, tha iad air an ainmeachadh as a déidh-se, an long, Long an Iaruinn.


Tha facal no dhà eile aig Murchadh MacLeòid ri ràdh mu’n sgeulachd:

(1) An t-àm: “Mar a dh’oibricheas mi amach e, tha mi ’ga chur anns a’ chairteal mu dheireadh de’n ochdamh linn deug (1775-1800).”


[TD 82]

(2) Cladh a’ Ghàrraidh Mhòir: “Carson a chaidh an tiodhlacadh ann an so agus cladh Bhaile na Cille ann? An ann airson creideamh? No airson saobhchràbhadh air choreigin? No gu robh cus ann dhiubh—gu lìonadh iad na bha de àite falamh ann an earrann nan coigreach?”

Chuir an Dotar Dòmhnallach, Fear Ghiosladh,thugainn rannan eile de’n òran a tha Murchadh MacLeòid ag ainmeachadh. Fhuair an Dotar iad so bho Ruairidh Màrtainn, ann am Bail-Ailein nan Loch. A rèir mar a chuala esan an sgeulachd, dhùisg bana-Uigeach, leannan fear de’n sgiobadh, aon mhadainn agus an t-òran so air a teangaidh. Dh’aithnich i an ath-bhliadhna aig an Dròbh an Steòrnabhagh geansaidh a rinn i fhéin air fear as a’ Phàirc. Sin mar a fhuaradh amach dé a dh’éirich do ’n sgioba Uigeach. Tha sgeul eile aca an Uige, tha an Dòmhnallach ag ràdh, a tha ag innse gur h-e bean fear de mhuinntir Mhèalastaidh a chaidh anull do ’n Dròbh, agus gu dé chunnaic i ’ga reic ach guailleachan de thartan Chlann Niocail a dh’fhigh agus a rinn i fhéin airson an duine aice. So mar a bha an t-òran aig Ruairidh Màrtainn:—


BAGH CIARACH

’S e nighean mo ghaoil a’ nighean donn òg,
Nam bithinn ri ’taobh cha bhithinn fo leòn.

Tha mo chuideachd am bliadhna ’gam shireadh ’s ’gam iarraidh,
’S tha mis’ am Bàgh Ciarach aig ìochdar an lòin.

Tha fearaibh na Pàirce air tomhadh na làmh-thuagh,
Ach ’s e sinn’ bhith gun thàbhachd dh’fhàg iàdsan gun leòn.

Bha Donnchadh ’gam fhaire—fear siubhal nam beannaibh;
Tha ’saoghal ro charach, ’s gur meallach an t-òr.

’S ann dìreadh na bruthaich a chaill mi mo luthas;
Is fo leacan an Rubha tha fear buidhe ’ga leòn.

[Sanas]


[TD 87]

An Sgeilp Leabhraichean

<eng>“The Highlander.”<gai> Le Raibeart Kemp. Clo-bhuailte Duckworth. 8/6.

Is ann do dh’Arcaibh a bhuineas Raibeart Kemp—mac ministeir. An uair a dh’fhàg e Oilthigh Obar-Dheadhain chaidh e dh’obair chuna a’ Mhanchester Guardian, am paipear as fheàrr am Breatuinn, ’s dòch airson dreuchd an sgrìobhaidh ionnsachadh. An uair a dh’fhàg e am paipear chaidh e chun a’ Bh. B. C. agus b’ann an sin a thòisich e a’ cur ùidh ann an nithean Gaidhealach, oir bha an seòrsa oibreach a bh’aige ’ga thoirt a tuath gu math tric.

Fhad ’s a bha e anns a’ Bh.B.C. rinn e ainm mór dha fhéin mar fhear sgrìobhaidh dhealbh-chluichean, agus, mu dheireadh thall, dh’fhàg e oifis a’ chraobh-sgaoilidh agus thòisich e a’ sgrìobhadh air a shiuc fhéin. An toiseach lean e ris na dealbh-chluichean, ach, bho chionn trì bliadhna, thionndaidh e ris an nobhal agus sgrìobh e <eng>“The Malacca Cane”<gai> a rinn uabhasach math. An uiridh sgrìobh e <eng>“The Maestro”<gai> air an tug sinn tarraing ann an Gairm. Agus a nise, tha e air am fear ùr so, <eng>“The Highlander,”<gai> a chur an clò.

Tha na ceudan eòlach air an sgialachd—sgialachd mu nighinn òig a thainig a Dhùn-éideann mar shearbhanta as clachan Gaidhealach, agus, mu’n canadh i “sneachda” bha i ann an teas meadhon muirt. Eadar i fhéin agus am polasman Gaidhealach a bhiodh a’ tighinn do’n chidsin an tòir air barrachd is tea, thugadh am murtair gu lagh.

Their sinn gu bheil na ceudan, eadhon na mìltean eòlach air an sgialachd, a chionn agus gum facas Lennox Milne, leatha fhéin air a’ chlàr-cluiche, a’ deanamh dealbh-chluich air an robh <eng>“The Heart is Highland.”<gai> So agaibh, cha mhór facal air an fhacal, sgeul na cluiche sin.

Tha an leabhar fìor shaor aig ochd is sia sgillinn. Is airidh e a h-uile bonn-a-sia de’n t-suim sin, agus cuiridh e seachad feasgar dhuibh cho math ’sa a chuir sgialachd muirt a leugh sibh riamh.

A nise, chan àbhaist dhuinn a bhi ag ràdha móran mu sgialachdan muirt anns na duilleagan so, ach tha sinn a’ toirt tarraing air an leabhar so, agus air Raibeart Kemp fhéin, a chionn agus gu bheil gearain againn.

Cha robh an nobhal ann an Alba ann an staid riamh cho dona ri staid an latha ’n diugh. Mar sin, is e mullach na truaighe e nach ei’ daoine, leithid Kemp, aig a bheil an eanchainn agus an t-alt, al deanamh oidhirp air nobhal as fhiach an t-saothair a thoirt dhuinn.


[TD 88]

[Sanas]

Mar nobhal aotrom tha an leabhar so math. Ach dh’fhaodadh e a bhith suidhichte ann an Yugoslavia no ann an Cornwall airson na tha ann de rud fìor Albannach.

Càite a bheil Lewis Grassic Gibbon an latha ’n diugh? Càite eadhon a bheil Iain Mac a Phearsain, no Iain MacDhùghaill Hay, no Seòras Dùbhghlas Mac’IlleDhuinn? Carson air an t-saoghal nach toir an dùthaich so dhuinn aon eile dhiubh sin.

Dheanadh Kemp leabhar math agus leabhar a b’fhiach an t-saothair nam fiachadh e. Dé mu na làithean air a bheil cuimhne aige ann an Arcaibh? Bha brìgh annta, agus tha an t-alt aige gus a’ bhrìgh a thoirt am follais. Tha sinn an dòchas nach eil an so ach leabhar a chumas a’ phoit bhuntàta air an t-slabhraidh fhad ’s a tha e ag ullachadh an leabhair mhóir.

F. McD.


<eng>“The Scottish Highlands, A Short History,” le W. R. Kermack. (W.& A. K. Johnston and G. W. Bacon, Ltd.,<gai> Dun-Eideann. 9/6.)

Tha an Còmhlan Foillseachaidh so an Dun-Eideann air cur an clò a nis dlùth air fichead leabhar beag air eachdraidh nam fineachan Gaidhealach fa leth, móran diubh air an stéidheachadh air rannsachadh ùr. Bha stuth an so fhéin fo làimh fir-eachdraidh na Gaidhealtachd, agus tha e iomchuidh gun cuireadh an Còmhlan so an clò co-chur ùr de eachdraidh nan Garbh-chriochan.

Tha W. R. Kermack air an obair a dheanamh le fiosrachadh agus le sgil. Chan eil aige ach eachdraidh ghoirid (157 de dhuilleagan) agus tha sgrìob aige ’ga thoirt air ais gu 300 A.D., le cunntas aithghearr air


[TD 89]

Eachdraidh nan Cruithneach is rìoghachd Dhail-riada. Tha an eachdraidh a’ ruighinn 1746, no Blàr Chuil-lodair.

Goirid ’ mar a tha an leabhar tha e a’ toirt dhuinn sealladh anabarrach soilleir air fàs agus searg cumhachd a’ Ghaidheil ann an Albainn. A thaobh nan Cruithneach tha Mgr. Kermack a’ leigeil a thaic gu mór air barailean an Ollaimh Jackson, agus is dòcha gun gabh tuilleadh ionnsachadh fhathast mu rìoghachd Dhailriada agus an dòigh anns an tainig i sin agus rìoghachd nan Cruithneach gu chéile. Tha sinn gann cuideachd de theisteanas a thaobh fàs agus eachdraidh nam fineachan anns na linntean roimh ’n cheathramh linn deug. Ach, gu h-àraidh an déidh an ama sin, saoilidh sinn gu bheil ùghdar an leabhair so a’ mìneachadh agus a’ soilleireachadh eachdraidh nam fineachan agus na Gaidhealtachd ann an dòigh a tha feumail agus ion-mholta. Tha e a’ comharrachadh amach dà sheòrsa fine, an fhine a bha dual do’n dùthaich, mar a bha na Caimbeulaich, Clann Dòmhnaill, Clann Choinnich (ged a bha air uairean iomadach gnè a’ tighinn fo sgàil nan ainmean móra sin), agus an fhine thainig air tùs bho ’n taobh amuigh, mar a bha Clann ’Ic Leòid, Clann ’Ic Neacail agus Clann ’Ic Amhlaimh (le ceangal Lochlainneach a rèir coltais), agus na Frisealaich, na Siosalaich, na Foirbeisich, na Gòrdonaich (le ceangal Gallda, Sasunnach no Frangach). Bha cuid de na fineachan coimheach so a dh’fhas cho Gaidhealach ris na Gaidheil fhéin, agus air an làimh eile bhà, agus thà cuid de na cinn-cinnidh Ghaidhealach a dh’ fhàs na bu Ghallda na eadhon na Goill.

[Sanas]


[TD 90]

[Sanas]

Tha cunntas shoilleir an so air mar a dh’fhàs cumhachd nan Dòmhnallach, nan Caimbeulach, nan Gòrdonach agus Clann ’Ic Choinnich, air a’ bhuaidh a bha aig creideamh air an gnìomharan, air a’ phàirt a ghabh iad ann an eachdraidh na h-Albann, agus air na h-oidhirpean a rinn rìghrean na h-Albann, is Pàrlamaidean Albann is Shasuinn, a chum an ceannsachadh, agus gu cur as do an cànain is do an caitheamh-beatha. Tha an t-ùghdar, mar gum b’ eadh, a’ seasamh a dhàrna taobh, a’ toirt breith air a’ mhaith ’s air an dona. Ach rinn e oidhirp—nach do rinn a h-uile eachdraidhiche Albannach roimhe—air dòigh-beatha a’ Ghaidheil a thuigsinn, air cuid de a litreachas a leughadh, agus air pàirt de a chànain a thogail (air neo deagh chomhairle a ghabhail a thaobh nan gnothaichean sin). Tha sinn a’ cur fàilt air an leabhar so.

R. McT.


<eng>“The Faber Book of Modern American Verse,<gai> deast le W. H. Auden. (Faber & Faber. 21/-)

Is tric a chuala sinn Ameireaganaich a’ moladh an tìr fhéin is gach nì a tha tighinn aisde, ach chan fhiosrach sinn gun cuala sinn duine aca a riamh a’ moladh am bàrdachd fhéin, ged a tha i, is dòcha, nas airidh air cliù na iomadach rud a tha tighinn thugainn as an dùthaich mhóir, bhrais bheothant tha sin. Chan eil fhios nach b’ fheàirrde an saoghal e nan tugadh iad tarraing air Parnassus a chur an ionad <eng>Wall Street.<gai> agus air inbhe nas àirde a thoirt do ’n Cheòlraidh na tha iad, am bitheantas, a’ toirt do Mhammon.


[TD 91]

Air an làimh eile bu chòir dhuinne cuimhneachadh nach eil Ameireaga cho falamh de bhàrr gorm an spioraid ’s a tha sinne de bhàrr uaine an dollair! Bheir an leabhar so cuideachadh nach beag dhuinn anns an dòigh sin.

Chan eil sinn a’ dol a dh’fhiachainn ri mion-sgrùdadh a dheanamh air an leabhar. Tha W. H. Auden air dàin a thaghadh á obair ceithir fichead bàrd, is tha e nàdurrach gum biodh cuid de na dàin sin cho eadar-dhealaichte bho chéile ’s a tha an duine dubh bho ’n duine bhuidhe. Ged a tha iad uile am Beurla, chan e bàrdachd Shasunnach a th’ innte: mar a tha Stephen Vincent Benet ag ràdh mu’n Cheòlraidh Ameireaganach:

<eng>They tried to fit you with an English song
And clip your speech into the English tale.
But, even from the first, the words went wrong,
The catbird pecked away the nightingale.<gai>

Tha spionnadh is smuais is beothalachd anns a’ bhardachd so. Ged nach eil a freumhaichean a’ dol cho domhainn ri bàrdachd na Beurla tha doimhne fòidhpe is fàs mun cuairt di, is co aig tha fhios nach i an fhìrinn a tha aig Robinson Jeffers anns an dàn <eng>“Summer Holiday”:

When the sun shouts and people abound
One thinks there were the ages of stone and the age of bronze
And the iron age; iron the unstable metal;
Steel made of iron, unstable as his mother; the towered-up cities
Will be stains of rust on mounds of plaster.
Roots will not pierce the heaps for a time, kind rains will cure them,
Then nothing will remain of the iron age
And all these people but a thigh-bone or so, a poem
Stuck in the world’s thought, splinters of glass
In the rubbish dumps, a concrete dam far off in the mountain—<gai>

Is fhiach do dhuine aig a bheil ùidh ann am bàrdachd an leabhar so a chnuasachadh.

R. McT.

[Sanas]
