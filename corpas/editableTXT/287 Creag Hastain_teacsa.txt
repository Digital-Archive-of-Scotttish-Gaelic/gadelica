[TD 1]

CREAG HASTAIN

CHA’N ann le saothair chloinn nan daoin’,
Cha’n ann le innleachdaibh an t’saoghail,
Cha’n ann le fiodh is clach is aol
A thogt’i suas;
Ach thàinig i o làimh an Tì
A ghairm an talamh ás an dìl,
A leag a stéidh nach tuit a chaoidh,
Daingean o thùs.

Cha chualas fuaim an ùird no’n tuaigh
No guth no gàire, bha’n saoghal’na shuain,
Ach bristeadh thonnan trom a’ chuain
Air sgeir is geodha,
Dh’ éirich an teampall so ’an sìth,
Mar theampall Sholaimh mhòir an rìgh,
Ach dh’éirich e mu’n d’ thàinig ni
Air talamh beo.

Tre linntibh chian dh’fhàs luibh is fiar
A còmhdachadh na carraig’ liath,
Mar thuilmein glas os ceann a’ ghlinn’
Chitear a sgòrr.
A’ seasamh suas air bàrr a cnùic,
’Na laighe air leac tha carragh cloich’
An àite stiòbuill, tùir no crois’
Air eaglais mhòir.

Tha’n eaglais so gun bhalla ’s sgàile,
No uinneagan le’n daithean blàtha,
No obair shnaidht’ no iòmhaigh ghràbht’
No post no crann.
Seal bhuaith is chi thu gun chrìch,
Is dealbhan briagha air muir is tìr,
Eilein is coal is machair ghrinn,
Is beann is gleann.

Cha’n fhaic thu so a’ chùbaid àrd,
Ach crann is ràimh is seòl a’ bhàt,
Ceangailt’ mar bhùth, chum dìon’ is sgàth’
O ghrein is ghaoith;
Ni mò a chi thu altair ghrinn
Ach bùird le taic de fhòid’ a’ ghlinn’,
Is còmhdach glan de dh’ anart lìn
Le cùram sgaoilt’,


[TD 2]

Cha d’ choisrigte le easbuig i
Le tùis is ceòl is laoidhibh binn,
Le lùbadh ghlùin is cromadh chinn
Fa chomhair na crois’;
Cha d’ fhuair ar n’ aithrich’ ach a chreag
Àit’-aoraidh eile mòr no beag;
Chruinnich am pobull fo na speur’
An sud le toil.

Mothaich a nis air là na féisd’
Na mìltean tionailte le chéil’,
Ag éisdeachd ris an t’seana sgeul
De thròcair Dhé;
’N an suidhe còmhla air a’ bhlàr
A’ togail ùrnuigh suas is salm
Daoine ro dhreachmhor, diadhaidh, màld’,
Làn modha’s beus.

Na tog ’san àit ud tigh no tùr,
Na cùir do choltar-sa ’na h’ùir,
Fag thusa’n talamh ud gun ruamhar
Le gràp no spaid;
Cha’n ann gu’m bheil an talamh féin
Na’s beannichte na talamh eile,
Ach fanadh ì o ré gu ré,
Mar chuimhnichean,

Cuimhne nan ìobart ’thugadh suas,
Seadh, cridhe briste ’s spiorad brùit’,
Cuimhne nan comanach ’s an t’sluaigh
De dhaoine caomh;
Cuimhne air cainnt nan òglach sèimh
A thug an cuireadh chum na féill’,
Teachdairean a’ Chriosd a stéidhich
An t’sàcramaid naomh.

Mairidh Creag Hastain ann an tìr
Mar thiomnadh nan daoine fìor,
Is canaidh clann o linn gu linn,
So ionad Dhé.
Mar charragh seasaidh i fa leth
Gus’n ruig an saoghal là mòr a bhreith,
’N uair loisgear suas le teine teth
An criunne-cé.


[TD 3-4]

[Beurla]
