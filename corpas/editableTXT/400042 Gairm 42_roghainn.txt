[TD 161]

Air An Spiris

CHI sibh air duilleig eile gu bheil earrann ás ùr againn ann an Gairm na ràithe so: earrann do’n òigridh ’s do dhuine sam bith aig a bheil co-fhaireachdainn ris an òigridh. Is dòcha gu bheil daoine ’nar measg, ann an tìr na Gàidhlig, a tha caoin-shuarach mu’n òigridh; a tha coma iad a bhith falbh nan sitigean, no a’ cur seachad na Sàbaid a’ leughadh Reveille, fhad ’s nach tog iad teampall dhaibh fhéin am follais dhaoine. Ach cha bhi móran dhiubh sin a’ leughadh Gairm, agus tha sinn de’n bheachd gun cuir ar luchd-leughaidh fàilte air an earrainn ùir so.

Far a bheil a’ Ghàidhlig gu daingeann air a bonntachadh san dachaidh agus san sgoil tha e nàdurrach gum biodh taobh aig an òigridh rithe. Ach tha e cheart cho nàdurrach gun gabhadh iad ùidh ann an gnothaichean a bha, bho chionn ghoirid, a-mach air crìochan na Gàidhlig. Mar as cumhainge a ni sinn na crìochan sin ’sann as lugha rùm a bhios air an taobh stigh do’n òigridh. Chan fhuirich iad, ’s có chuireadh umhail orra.

Cha duirt sin gu feum sinn gach nì a leigeil leis an t-sruth, no falbh leis an t-sruth ùr Bheurla no Ameireaganach. Tha dòigh is dòigh ann air beantainn ri sruth. Bha dòigh mhath aig Tom Johnston ’s aig na laoich a chuir Tuath-bhòrd an Dealain-uisge air bhonn. Thug iad cumhachd ás na sruthan ’s tha an cumhachd sin sgrìobhte gu léirsinneach air aghaidh na Gaidhealtachd an diugh. Na sruthan sin a bha a’ cur nam muillnean beaga air ghluasad o chionn fhada, tha iad an diugh a’ cur charan de rothan móra nan gineadairean dealain (na <eng>generators<gai>).

Tha cumhachd ann an iomadach àite a dh’fhaodadh sinn a chur gu feum a chùm leas na Gàidhlig. Ach cha dean na seann mhuillnean a’ chùis an còmhnaidh. Tha cumhachd aig òigridh na Gàidhlig nan cuirte an sàs i a bheireadh dreach ùr air an dùthaich againn.

Tha sinn glé fhada an comain Cairistìona Dick airson an earrainn ùir so an Gairm a ghabhail os làimh. ’Se ar dòchas gu faigh i làn-chuideachadh bho luchd-sgrìobhaidh, agus gum bi an òigridh, ri tìde, ’nan taic do Ghairm. Bithidh sinn mar sin a’ cuideachadh a chéile, gu spionnadh ás ùr a chur ’nar tìr ’s ’nar teanga.


[TD 163]

Cuirt Nan Con
Le AONGHUS MAC ’ILL FHIALAIN (Aonghus Beag)
(air a recòrdadh le Fear Chanaidh)

SEO a’ bhliadhna chaidh na cruitean a ghearradh dhuinn ann an Loch Aoineort, dha ’n t-seann-fheadhainn a bh’ ann. ’Sann aig an tagsman a bha an t-àite roimhe sin, ’s cha robh sinn ach a’ pàidheadh dha ’n tagsman. Thànaig teanant ùr gu ruige Ormaclait, fear a mhuinntir Mhuile, agus sgrìobh sinn an uair sin a dh’ ionnsaigh Lady Cathcart fiach am faigheamaid an t-àite an robh sinn a ghearradh a-mach dhuinn fhìn ’na chruitean, nam b’ e toil an tuathanaich e.

Well, chuir an Leddi fios chon a’ Bhàillidh e thighinn a shealltainn gu dé an t-àite a bh’aig na daoine a bh’ ann an Loch Aoineort, ’s gu robh ise faicinn freagarrach gu leòr a ghearradh dhaibh ma bha an tuathanach deònach dealachadh ris. Well, thànaig am Bàillidh a-mach a choimhead an àite, ’s bha am fear sin ’ga fhaicinn freagarrach gu leòr cuideachd. Well, bha an tuathanach deònach gu leòr an ligeil dh’ a ionnsaigh; ge bè <eng>rent<gai> a rachadh air, bha e air a thoir’ dheth-san. Chaidh an uair sin na cruitean a ghearradh dhaibh. Bha sinn ann naoinear ann an Loch Aoineart an uair sin.

Bha iad a’ faighinn libhrigeadh unnta o ’n Bhàillidh, dh’ fheumadh iad saighnigeadh aig a’ Bhàillidh, nach biodh cù idir aca. Shaighnig feadhainn, ach ceart gu leòr—a h-uile gin aca mu dheireadh, agus bha gu leòr dhiu fhéin aig nach robh sian a dh’ fhios aca dé rud a bha iad a’ saighnigeadh. Agus nuair a chruinnich iad, chuir iad an comhairle ri chéile ’s chunnaig iad ’n rud a rinn iad, gu feumadh iad—nach fheumadh iad cù a bhith idir aca. Well, cha robh e furasda dhaibh an gnothach a dheanamh gun chù, agus gu h-àraid cha robh e furasda dhòmhsa a dhèanamh, a thaobh bha caoirich agamsa, ’s cha robh rathad agam air an cruinneachadh no falbh leò g’an dipeadh no a dh’ àit’ eile mura biodh cù agam.


[TD 164]

’S ann a dh’ fheumamaid a’ seo sgrìobhadh chon a’ Bhàillidh air ais chor ’s gu feumamaid ar saighnigeadh fhaighinn air ais, a thaobh nach robh fhios againn gu dé rud a bha sinn a’ saighnigeadh, as an amm. Well, chuir e litir ugainn gu robh esan a’ faicinn—gu dé an aon fheum a bhiodh againn air cu? ach gun cuireadh esan air bhialaibh Lady Cathcart e, agus air bhialaibh a’ Bhòrd of Agriculture. Bha seo ceart gu leòr, chaidh seo seachad. Ach glé ghoirid as a dheoghaidh sin, fhuair sinn sumanadh air son a dhol gu ruige Loch nam Madadh air son nan con, a h-uile duine bha san dùthaich. Cha robh fios fo ’n t-saoghal gu dé an aon rud a dhianamaid, ach gu feumte nochdadh.

Well, ghabh sinn an stiomair sìos, agus an fheadhainn a bha tuath ’s e na fadhlaichean a ghabh iad; agus bha droch-shìde ann as an amm cuideachd. Bha gu leòr air a bhith gu math fliuch mun d’ fhuair iad chon nam fadhlaichean. Well, bha fear-lagh ann an Loch nam Madadh, an Dòmhnallach, agus chaidh iad far an robh am fear sin; ghabh am fear sin an ceus aca, gu rachadh e staigh air an taobh.

Well, ’s e Wilson a bh’ aig Lady Cathcart, agus aig Bàillidh a’ Chinn-a-Tuath, ’s aig Bàillidh na Hearadh; bha na trì oighreachdan a-staigh còmhladh, agus ’s e Wilson a bh’ aca sin. Bha Wilson gu math gleusda. Chaidh iad á Barraidh a null ann, triùir ás a h-uile baile, agus sin a bha an Dòmhnallach ag iarraidh ás a’ Cheann-a-Deas, agus chaidh triùir againn á Loch Aoineort ann, agus bha mis’ air fear dhiu. Agus nuair a ràna sinn, thug an Dòmhnallach—choinnich e sinn, ’s thug e a-staigh dha ’n oifis aige fhéin sinn. Thuirt e ruinn sinn a sheasamh cruaidh, nach cailleamaid na coin idir.

Dh’ inns sinn dha gun sgrìobh sinn chon a’ Bhàillidh a dh’ iarraidh ar saighnigeadh air ais, gun do chuir e ugainn litir.

“Bheil copaidh agaibh” ars esan “dha ’n litir a chuir sibh dha ionnsaigh?”

[Sanas]


[TD 165]

“Tha mi glé thoilichte, ma thà” ars esan. “Fiach a’ seo e.”

Agus thug sinn dha a’ litir a thànaig o ’n Bhàillidh.

“Ah, well” ars esan “ligidh sinn leis a nist, fiach gu dé rud a nì e, ma thà.”

“Da” arsa mise “tha muinntir Bharraidh an déidh shaighnigeadh nach bi cù idir aca. Shaighnig iad do Wilson ’s tha iad air faighinn air falbh leis a’ stiomair a-null. Dh’ fheumamaid fuireach dà latha thall.”

Thionndaidh esan dhomh. “Mac an diabhoil” ars esan. “Ach ma ghabhas sibhse mo chomhairle, gabhaidh sibh leis an rud a nì an Siorram dhuibh, am màireach.”

“Deara fhéin, gabhaidh sinne, ’s collach gum bi sin ceart gu leòr.”

Seo là ’r-na-màrach, rinn sinn sin, ’s chaidh sinn a-staigh dha ’n chùirt. Thànaig Wilson dubh, thànaig e a-staigh fhéin, ’s an Dòmhnallach; thànaig a’ sin an Siorram a-nuas, chon a’ bheins. Thòisich Wilson air plìdeadh nach robh sian a dh’ fheum aig na cruiteirean air cù; dh’ fhaodadh iad—gu faigheadh iad cead ceithir choin, no trì choin a chumail ás a h-uile baile, ’s gun deanadh sin an gnothach. Thuirt an Dòmhnallach:

“Gu dé mar” ars esan “a nì sin an gnothach? ’N e bhòtadh fiach có aig’ a bhios na coin a nì iad? Masa h-è, bhòtaidh a h-uile fear airson cù a bhith aige fhéin. No an e cruinn a chur a-mach, fiach có air a thig iad? Faodaidh an crann tighinn air an droch-dhuine ’s air an droch-cù. Dh’ fhiach mise sin mar thà, agus dh’ fhairlich orm gu faighinn dòigh a chur fhathast air.”

Cha robh an Siorram ach ag éisdeachd ris. Thug a’ seo an Siorram uige leabhar, agus bha e coimhead air. Leubh e ’n seo a-mach an t-Achd a chaidh a phasadh, ’s an deut air an deach e phasadh: gu faigheadh a h-uile cruiteir cù a chumail le <eng>exemption,<gai> a h-uile tuathanach, bha e ’g ràdh, le <eng>exemption.<gai>

Dh’ éirich Wilson, ’na aghaidh an uair sin, agus thuirt e:

“’N e tuathanach” ars esan “a chanas sibh ri cruiteir?”

“Se” ars esan “ma tha barrachd is aona chaora is mart aige, ’s e oibreachadh a’ ghrùnn air a bheil iad, sin an tuathanach” ars esan. “Tha e collach gu faigh a h-uile duine” ars esan “aig a bheil spréidh, gu faigh iad cù a chumail, mar sin.”

Sheall esan air an leabhar, agus thuirt e:—

“Well, tha e san Achd air innse airson duine sa bith, aig a bheil stoc, gu faigh e cù a chumail le <eng>exemption,<gai>” ars esan, ’s e tionndadh ris.


[TD 166]

“Well” arsa Wilson “tha gu leòr a’ cumail coin nach eil sgrìobht’ ann am fearann idir.”

“O, well, ma tha stoc aca” arsa an Siorram “feumaidh gu bheil iad gan cumail an àiteigin, ma tha stoc aca.”

Thug am Bàillidh an uair sin uige an leabhar, a h-uile gin aig an robh cruit as a’ Cheann-a-Deas. Thug cléireach an t-Siorraim uige a h-uile duine bha faighinn <eng>licence,<gai> agus bha cléireach an t-Siorraim a’ leughadh a-mach a h-uile duine as iad aig an robh <eng>licence.<gai> Nuair a bha e tighinn a dh’ ionnsaigh fear nach robh fearann idir aige, bha am Bàillidh ag éigheach nach robh am fear sin sgrìobht’ ann am fearann idir. Cha robh e ’n sin ach ga chur air a mhionnan ás a’ bhad as a’ robh e, dìreach. Bha e an uair sin a’ faighinn a cheasnachadh o ’n t-Siorram. Bheil stoc aige? bheil caoirich aige? beothaichean aige?

Dh’ fhoighneachd Mac Ailpeis “bheil muc aige?” arsa Mac Ailpeis. Bha an gnothach a’ dol air aghaidh mar sin. Dhia, cha do sgur Wilson an deoghaidh sin ’s bha Wilson <eng>determined<gai> gun rachadh an gnothach leis. Thionndaidh an Siorram ris an uair sin, agus thuirt e: “Well” ars esan “nam biodh e as an Achd nach fhaodadh Mr. Tómas Wilson a bhith ’g obair ’na aghaidh, no nam biodh e ann,” ars esan “gu faodadh e: ach théid againn air Mr. Tómas Wilson a chur ’na shuidhe leis an Achd.” Leubh e mach an uair sin a rithist an t-Achd dhaibh, ach fiach thusa na shuidh esan an deoghaidh sin! O, dh’ fhàs e gu math crosda, an Siorram, an uair sin, agus thog e làmh, agus:

“Well, faodaidh tu” ars esan “a bhith preachadh fhad’ ’s a thogair thu, ach cha déid thu nas fhaide na siod” ars esan, ’s e bualadh a làimh’ air a’ leabhar. Cha b’urrainn e iarraidh air fuireach sàmhach! Bha esan cho math ris fhéin.

Well, fhuair sinn an uair sin clìor a-mach, ach gu robh riùl ann gu feumadh tu coilear a chumail or ’o chù, agus t’ainm as a’ choilear, air chor agus nan dianadh e cron, ’s gu faight’ e, gum biodh fhios có bu leis e. Bha sin ceart gu leòr!

(’Sann sa’ bhliadhna 1912 a thachair so. Chaidh a’ chùirt an aghaidh na h-Oighreachd, is thainig oirre a’ chosgais uile a phàidheadh, is cha bu bheag a’ chosgais sin—£7,600. Tha iomradh air a’ chùis anns an leabhar <eng>“Public Administration in the Highlands,”<gai> le J. P. Day. Tha cuid de na h-òrain a rinneadh mu ’n chuspair so fhathast air sgeul.)


[TD 171]

An Galair
LE CAILEIN T. MACCOINNICH

CHUIR an dotair a làmh air a ghualainn: “Tha mi duilich a charaid, ach chan eil an còrr ann as urrainn sinne dheanamh rithe. Tha sinn air ceann ar teadhaire a ruigheachd, ’s chan eil air ach aideachadh gun do rinn so a’ chùis oirnn. Faodaidh tu a toirt gu Oilthigh Mór Luabhalta ’s bheir mise dhut litir gu Ollamh Lebhonn, ach tha mór eagal orm . . .” Shìolaidh a ghuth air falbh, ach cha robh feum an tuilleadh a radh. Thuig am fear-éisdeachd gu ro mhath.

Cha do rinn briathran an dotair ach eagal féin a dhearbhadh. Cha robh leigheas ann d’a mhnaoi òig, ’s rud a mheudaich a thùrsa, cha b’urrainn lighiche ainm a chur air a tinneas.

Sheall Arman air an dotair; “Tha mi fada ’nur comain airson na rinn sibh agus fo fhiachan do na lighichean eile a shaothraich maille ribh o chionn thrì mìosan. Tha mi tuigsinn nach eil feabhas dhi ann; chan eil aobhar dhomh dol nas fhaide, oir chan eil móran coltais gu lorg Luabhalta nì a dh’ fhairich air dotairean Eamrais—chan eil air an t-saoghal nas feàrr.”

Chrath an dotair a cheann ’s fiamha beag gàire ’na shùilean: “’Se an tuilleadh sgil is eòlais a dh’ fheumadh gach aon againn,” ars esan, “ach fàg Eilidh san ospadal, ’s mur urrainn sinn an còrr a dhèanamh, cumaidh sinn sùil oirre co-dhiù.” Shìn e làmh gu Arman ’s dh’ fhaisg e làmh an fhir eile ann an spiorad co-fhaireachaidh.

Fada an déidh do Arman an seòmar fhàgail cha do ghluais Dotair Parlann ás àite suidhe; a bhathais an taic a bhasan, a shùilean leth-dhùinte, shaoileadh neach gur ann a’ tuiteam ’na chadal a bha e. Ach bha ìnntinn ri dian chnuasachadh, a’ ruith gu faicilleach thairis air gach tinneas is eucail a làimhsich e riamh aig am faodadh coslas a bhith ris an euslaint so a bhuail a’ bhean òg a thugadh a-steach do ’n tigh-eiridinn o chionn còrr is trì mìosan.


[TD 172]

Ach air cùl ìnntinn, domhainn an grùnn a mhothachaidh bha faireachadh nach robh a chnuasachadh ach dìomhain; cha robh tinneas na galair cuirp na ìnntinn a thachair air ré dhà fhichead bliadhna mar dhotair ri choimeas ris an—bha e duilich dha ainm a thoirt dhà—uireasbhuidh so.

Nuair a phòs Arman Mac-an-Tuairnear Eilidh bha i ’na gruagaich mhaisich fhallain, deas am bodhaig ’s geur thuigseach am buadhan ìnntinn; mu shia mìosan an déidh pòsadh theann an t-atharrachadh. Thòisich a càil do bhiadh coitcheann cumanta a tréigsinn agus fo dheireadh chan fhuilingeadh i feòil na aran na gnè de mheas na lus thalmhaidh fhaicinn. Bha i tighinn beò air iasg, maorach, duileasg a’ chladaich ’s dh’ òladh i sàl na mara mar dh’ òladh neach eile uisge fuarain! Theann dath a craicinn air caochladh gu fiamh uaine, agus an rud a bu neònaiche, cha dug sin dad o bòidhchead nàdurra. Ach ’se nì bu mhotha chuir dragh air a fear gu robh a h-inntinn ’s a smuain ag atharrachadh: aig amannan shaoileadh duine gu robh i air saoghal dhi féin. Shuidheadh i airson uairean a thìde gun ghluasad, fradharc fad-ás ’na sùilean ’s aig uairean thòisicheadh i bruidhean rithe fhéin an cànan luath mìn nach tuigeadh neach ach i fhéin—ma bha i ga thuigsinn.

Troimh ’n oidhche bhiodh aislingean draghail ga buaireadh—co-dhiù bha h-uile coltas gur aislingean draoluinneach a bh’ ann, oir ghlaodhadh i mach gu tric an guth àrd cruaidh an eagail, ’s bhiodh a colainn fliuch le fuar-fhallus ’s i ga snìomh fhéin air a leabaidh. Dhiùlt i gu tur a radh dé bha i faicinn na dé bha cur eagail oirre, chan ann mar neach a bhiodh a’ cleith na ceiltinn le deòin ach mar aon nach b’ urrainn nì innse. An toiseach shaoil Arman gu faodadh i bhith an dùil ri leasachadh teaghlaich, ’s nach robh san togradh annasach bidhe ach nì a bha co-cheangailte ri leithid sin a shuidheachadh. Ach nuair a chaidh a càradh thairis air reusan thòisich e ri fàs draghail a thaobh a h-ìnntinn, ’s nuair a rinn an lighiche dearbhta dha nach robh a mhnaoi idir an rathad teaghlaich chaidh e fo fhìor iomagain.

Thugadh Eilidh gu ospadal mór Eamrais ’s chuireadh i fo chùram an dotair a b’ ainmeile san Roinn-Eòrpa—an t-Ollamh Parlann Guaidhre, lighiche a choisinn cliù is urram ann an iomadh ceàrn de ’n t-saoghal. Fad thrì mìosan rinn Parlann ’s a cho-oibrichean lorg is beachdachadh is leughadh nach d’ rinn iad riamh roimhe mu dhuine tinn—ach gu dìomhain aig crìoch na cùise.

Chaidh Parlann thairis air gach ceum a ghabh e fhéin ’s a cho-


[TD 173]

ìmpirean ann a bhith sgrùdadh an tinneis neònaich; gach dòigh rannsachaidh a dh’ fheuch iad, gach comhairle shir iad á rìoghachdan eile—gu somharraichte na beachdan a thàinig ás a’ Ghearmailt, ás an Ruis ’s á Ameirica. Aig a’ chrìoch bha iad cho mór an duathar ’s a bha iad an latha thugadh Eilidh a-steach thuca.

Rinn e osnadh throm, chrath e cheann, ’s bha e sìneadh a-mach a làimhe gu ruigheachd air cungaidh gach sprochd is éislean—a’ phìob thombaca, nuair thainig bualadh briosg air an dorus. Chuir e seachad a’ phìob ’s an guth sgìth thubhairt e, “Thig a-steach.” Dh’ fhosgail an dorus, sheall Parlann air an fhear a bha ’na sheasamh eadar na h-ursannan airson greis ’s thubhairt e rithist “Thig a-steach.” Sheas am fear eile a’ geur amharc air an dotair mar gum biodh e lorg aithne ’na shùilean, ’s an sin thubhairt e. “Chan eil e mar iongnadh—deich bliadhna fichead agus is iomadh atharrachadh a bheir teas is fuachd, bròn is sòlas air duine san ùine sin.”

Cha luaithe a bhruidhinn e na ghluais cuimhne Pharlainn. Cinnteach gu leòr thug na bliadhnaichean atharrachadh; nuair bha Ringean còmhla ris san oilthigh bha e ’na ghille tiugh, mìn sa’ chraiceann, a ghruaidhean ruiteach ’s aodann làn breaca-sianan, ach bha fear a choisich a-steach troimh ’n dorus, caol cruaidh, aodann cho ciar ri cnò ’s a’ chuid mhór dheth fo fhiasaig. Ach cha dainig caochladh ’na ghuth na an lasair bheò a shùilean. Ghabh Parlann ’na choinneamh ’s ghlac iad làmhan a chéile an cruaidh ghréim a’ chàirdeas nach dean astar na tìm a mhùchadh. Bha iad greis ag amharc a chéile gun fhacal mar gum biodh a’ lorg ’s ag àireamh gach sgorradh a rinn triall nam bliadhnaichean ’nan gnùis. An sin tharraing Parlann a’ chathair bu shocraiche san t-seomar a-nall ri taobh àite suidhe féin, thrus e botul is gloinichean a-mach á preasa agus chuir e sheann charaid ’na shuidhe aig a shaorsna. Lìon e ’n dà ghloine.

“Seadh a nis, a Ringein, innis dhomh sgeul fhada mhic-stròigheil.” Rinn Ringean gàire. “Tha i cho fada, a Pharlainn, ’s nach e latha agus bliadhna a chuireadh crìoch oirre. Tha fhios agad, nuair a dh’fhàg mi òilthigh Linbheidh nach robh san t-sealladh agam ach an saoghal fhaicinn, ’s on dh’ fhàg dìleab mo sheanar mi an càradh neo-eisimeileach, chunna mi a’ chuid bu mhotha dheth o choinnich sinn mu dheireadh.”

“ ’S chaill sinne an dotair a b’ fheàrr a thainig riamh á colaiste—nach robh do choguis a’ cur dragh ort fad nam bliadhnaichean?” Sheall Parlann air gu geur. Thog am fear eile a ghuaillean; “Bha


[TD 174]

dùil agam nach bu chòir coguis a bhith aig dotair co-dhiù—ach gu fàth mo sgialachd. Shiubhail mi a’ Ghearmailt, an Ruis, Ceann a Deas Ameirica, Sìna, na h-Innsibh, an Eipheit, Eileanan a’ Chuain a Deas agus corra cheàrn eile air mo thuras agus tha mi dùil a rud nach fhaca mi air mo chuairt nach fhiach e bruidhean air. Ach dé mu d’ dheidhinn fhéin?”

’S ann á Bòrneo a fhuair Parlann an litir mu dheireadh o sheann charaid agus bha sin o chionn chóig bliadhna. Sgrìobh e freagairt ach an còrr cha chual e o Ringean gus an do nochd e stigh air gun fhàth gun fhaireachadh. “O” ars esan, “Tha mise an so gun atharrachadh a’ cosnadh mo bheòshlaint, a’ toirt a chreidsinn orm féin gu bheil mi leasachadh cor a’ chinne-daoin’, ’s mar a b’àbhaist, a’ connsachadh ri mo cho-ìmpirean. Sin m’ eachdraidh an iomlanachd.”

Thog Ringean a ghloine, “Tha thusa gun atharrachadh ceart gu leòr, cho màlda ’s a bha thu riamh. Ged bha mise mar eun-siubhail chan eil e idir an duathar orm gu robh gach bliadhna a’ cur urram ùr ri d’ ainm. Chan eil aobhar a bhith diùid a-measg chàirdean; deoch slàinte an Ollamh Parlann prìomh dhotair an domhain.” Thràigh e ghloine le ealan an fhir tha cleachda ris anstuth chruaidh. Chrath Parlann a cheann ’s tharraing e bhas thairis air a bhathais.

“Tapadh leat, a Ringein, ach b’ fheàrr leam gu robh sin fìor. Nam bitheadh cha bhiodh mo theadhaire cho goirid ’s a tha e an ceartuair. Ach innis dhomh co ás do cheum ’s gu dé an soirbheas a shìob thu ’n taobh so.”

“Bheil cuimhn agad nuair a sgrìobh mi thugad ás Bòrneo gun dubhairt mi riut gu robh mi air tòir nì a bha colach ri bhith ’na ghnothach cudthromach an sùilean lighichean an t-saoghail? Matà, thug mo rannsachadh an so mi ’s mur eil mi air mo mhealladh ’se crìoch mo thurais ceann-fàth d’ iomagain an dràsda.”

“Chan eil thu ciallachadh . . . .” stad Parlann, ’s ghrad leum a smuain thun na mnatha òig a bha ’na laighe san ospadal. Sheall e air a charaid mar gum biodh e feitheamh ris gu crìoch a chur air na briathran. Dh’ aom Ringean a cheann. “Dìreach sin,” ars esan, “Choinnich mi ri Artair san Eadailt o chionn seachdain ’s nuair thug e tarraing ort fhéin ’s air an te uaine thuig mi gu robh ceann na slighe am fagus. Tha mi air a bhith rannsachadh a-mach an tuilleadh mu ’n chùis o ’n uair sin ’s chan eil an teagamh as lugha agam nach eil am prìomh shampall againn an ospadal Eamrais.”


[TD 175]

“Am prìomh shampall . . . . có dheth? Gu dé air a bheil thu bruidhean?”

“Gabh mo leisgeul, a Pharlainn, ma tha mi ruith air thoiseach air mo sgeul. Tha fhiosam nach do rinn mo litir buileach soilleir gu dé bha mi ’n tòir air, ach ’se sùim na cùise nach i bhean òg so a’ chiad duine a bhuail an galair a tha air dùbhlan a thoirt dhutsa—’s do phrìomh lighichean an t-saoghail. Tha mise air còrr is da fhichead duine, fireann is boireann fhaicinn air an robh an euslaint cheudna; mothaich gun dubhairt mi ’air an robh’—chan do sheas aon dhiubh ris na b’ fhaide na fichead latha ’s cha robh barrachd air leth-dusan a mhair cho fada sin fhéin. Tha h-uile colas nach toir e am bàs dhi so idir—b’ fheàrr gu mór gun toireadh—’s tha aobhar math agam a bhith ’g radh sin.”

Stad e gu aithghearr mar nach biodh e deònach an còrr a radh, ach bha inntinn Pharlainn a nis a’ dian-losgadh le ceisdean, ’s on chaidh e cho fad air adhart cha robh tighinn ás aig an fhear eile ach cumail roimhe. Rinn e sin gu socair, faicealach mar nach biodh e togarrach air a charaid chur ’na bhreislich.

“Thachair an galair orm an toiseach an garbh-chrìochan Thibet. Tha cuimhn’ agad cho mór ’s a bha m’ ùidh air a’ mheur shomharraichte sin de ealan-leighis anns a’ cholaiste. Chan eil aobhar ìnnse dhut mu thimchill—lean an tinneas an dearbh chùrsa chunna tu san té th’ agaibh san ospadal, ach bha ’n gille so marbh an ceann naoi latha. Cha d’ fhuair mi cothrom móran rannsachaidh a chur air chois, ’s cha ligeadh na càirdean leam an corp fhosgladh an déidh a bhàis. Ach chaidh e ás mo chuimhne gus an do thachair mi air an dearbh euslaint a-measg treubh iomallach an Ceann-a-Deas Ameirica—boireannach mu dhà fhichead bliadhn’ a dh’ aois. Mhair ise sia latha deug; ged fhuair mi cothrom air a corp-se a chur fo ’n lannsa cha do chuir e solus sam bith air a tinneas. Sheas an ath duine a thachair orm còrr is trì seachdainean fo ’n ghalair—’sann am Bòrneo a lorg mi fear so—ach thug e ’m bàs dhàsan cuideachd. Cia lìon eile air feadh an t-saoghail a bhuail an eucail a bhàrr air na choinnich ormsa, chan fhios dhomh, ach mhothaich mi dà nì somharraichte mu ’n ghnothaich; an toiseach ’nam fhiosrachadh-sa co-dhiù, ’sann ’s gach àite b’ iomallaiche na chéile a nochd an galair so e féin. An dara nì, bha gach duine mar bha tachairt orm a’ seasamh ris na b’ fhaide, mean air mhean. ’Sann air taobh a siar Africa a chunna mi am fear mu dheireadh—o chionn dà mhìos—’s mhair esan, mar a thubhairt mi, dà fhichead


[TD 176]

[Sanas]


[TD 177]

latha. A nis tha boireannach so agaibhse fo ’r làmhan fad thrì mìosan; ’sì chiadd uine geal a ghabh an galair cho fad ’s as aithne dhòmhsa, ’s chan eil i air dol air ais ceum ’na slàinte chorparra on bhuail e i. Bheil sin a’ ciallachadh nì sam bith dhut?” Stad Ringean ’s sheall e gu geur air a chompanach.

Bha Parlann ’na thosd airson tacan, ’s an sin chrath e ’cheann. “Chan eil nì a thubhairt thu cur an t-soluis as lugha air a’ chùis. Tha e iongantach gu bheil na h-uimhir ann a bhuail an tinneas—mas e tinneas a th’ ann, ach tha mise san dorchadas fhathast, tha eagal orm. An dàinig thu fhéin gu co-dhùnadh sam bith mu ’n chùis?” Bha cheist dìreach, rianail gu leòr ach shaoileadh neach gu robh duilgheadas aig Ringean a fhreagairt a chur am briathran reusanta. Mu dheireadh thàinig e mach leis.

“Thàinig. Chan e galair tha so idir, anns an t-seagh nàdurra. Tha e ro cholach ri obair inntinn òrdail duine.” Stad e, ’s a shùil air an fhear eile. Rinn Parlann lasgan gàire. “O Ringean, bha mi dùil gu robh thu air fàs suas. Cogadh nan Galairean. Innleachdan na Ruis. Dotairean air chuthaich a’ feuchainn a-mach dòighean ùra air an cinne-daoin atharrachadh . ! !”

Ach cha robh gàire air aodann Ringean idir. “Bha mi cinnteach gur ann mar sin a ghabhadh tu e,” ars esan, “ach tha eagal orm nach bi ’n gnothach ’na chula-spòrs dhut fada—na do neach eile, ma tha mo bheachdsa ceart. Chan i Ruis na Ameirica na dotairean air chuthaich tha cur dragh orm ach cumhachd an coimeas ri nach eil ar luchd-foghluim as àirde ach mar leanabain.”

“Bheil thu ’g radh gur eanchainn na mac-meanmna neo-thalamhaidh th’ air cùl so?” Bha guth Pharlainn mì-chinnteach, faodaidh draghail. Creutairean á saoghal eile, bithean bho phlanaid chian, o chrios gréine a-mach air crìochan a’ ghrioglachan-reult so! Aird an amaideis—ach dé mu ’n ghalair? Cha robh nì mu thimcheall a bhuineadh do eucail thalamhaidh a chunnaic na leugh na chuala e iomradh air.

Leig Ringean leis inntinn a chur an òrdugh mun do fhreagair e.

“Dìreach sin, a charaid, ’s tha mi’n dòchas gun tuig daoine e mum bi e ro anmoch. Faodaidh gu bheil e sin a cheana. Na foighnich dhomh ciamar na carson—tha sin an duathar orm fhathast. Gu dé ghabhas dèanamh, chan fhios domh. Barrachd chan urrainn mi radh na gu bheil amharus agam mu ’n ghné planaid ás a bheil so a’ tuineachadh. Dh’ fhaodainn cuideachd a radh gu bheil amharus agam mu ’n dòigh ’s mu ’n aobhar a tha air cùl a’ ghnothaich.”


[TD 178]

“Cha dean e coire orm an còrr a chluinntinn on chaidh thu cho fada.” Ge bith dé bha an guth Pharlainn, cha robh fealla-dhà na àbhachdas.

“Glé mhath—air do cheann fhéin bitheadh e. Tha na creutairean a dhealbh a’ chuilbheart iongantach so a’ còmhnaidh air planaid a tha fhathast fo chuan—gu beagaich. Chan eil sin ag radh nach eil iad air thoiseach oirnne an tuigse ’s an eòlas. Cha chan mi gu bheil aca an coimeas siubhail air feadh na speur a tha againne—faodaidh gun do lean an rannsachadh meanglan eile foghluim mar tha leudachadh ’s leasachadh buadhan na h-inntinn. ’Sì mo bharail gu bheil iad deònach air am planaid fhéin fhàgail airson aon a bheir dhoibh cothrom an tuilleadh adhartais a dheanamh ann am fàs cuirp is inntinn. Ar leamsa gun do lorg iad an dearbh phlanaid a bha dhìth orra nuair a laigh a’ chiad bàta-adhair o ’n talamh so air an t-saoghal aca.”

Bha Parlann ’na thosd car greiseag an déidh do charaid stad. An sin “Tha thu de ’n bheachd gun do ràinig bàt-adhair o ’n talamh planaid air choreigin a-mach air a’ ghrioglachan-reult do ’m buin an crios-gréine againne?” “Cha dubhairt mi sin idir: tha ceudan grian sa’ ghrioglachan so fhéin le ’n crios phlanaid mu ’n timcheall nach deach a sgrùdadh fhathast. Faodaidh nach eil an t-astar cho fìor anabarrach: dé mu na planaidean mun cuairt de aon de ’n trì grian tha an Alpha Centauri? Bheil iad uile air an àireamh? Bheil fhios againn air gach nì mu ’n timcheall?”

Chrath Parlann a cheann. “Chan eil, ’s tha coltas nach bi mion eòlas againn orra uile—co-dhiù airson iomadh ginealach. Ach eadhoin ged a dh’ aontaichinn leat gu bheil sin comasach, bheil an dearbhadh as lugha agad gu bheil ’nad bharail ach faoin aisling—beachd a dhealbh thu airson solus a chur air a’ ghalair so nach gabh solus a chur air?”

Dh’ éirich Ringean ’na sheasamh; sgaoil e mach a làmhan. “Chan eil agam a dhearbhadh ach na thubhairt mi—mo mheòmhrachadh fhéin air a’ chùrsa a tha an tinneas a’ gabhail. Ach éisd rium: ma tha mise ceart chì sinn an tuilleadh dheth agus sin an ùine nach bi fada ’s an àireamh a chuireas eagal air an t-saoghal. Mur eil mise air mo mhealladh chan e dotairean a-mhàin ach prìomh luchd-riaghlaidh na rìoghachdan a bhios a sàs sa’ ghnothaich fo cheann a’ mhìos.”

Chuir e crìoch air an dram ’s shìn e làmh gu Parlann. “Chì mi thu an latha na dhà; chan eil dad as cinntiche na sin. Smuainich thairis air na thubhairt mi, oir bidh cruaidh fheum ort ’s air gach dotair eile sna lathaichean th’ air thoiseach oirnn.”

Chaidh Parlann còmhla ris thun an doruis ’s an déidh feòrachadh


[TD 179]

dheth càit an robh e fuireach dh’ fhàg e slàn aige. Thill Parlann d’ a sheòmar is neul air aghaidh a bha na bu duibhe na duathar na h-imcheist a bh’ air inntinn mun dànaig a charaid.

An ceann thrì latha thàinig fàidheadaireachd Ringein fìor. Fhuair Parlann fios cabhagach o ’n Ollamh Lebhonn a Luabhalta e thighinn gun dàil—bha cóignear air an làmhan an sin leis an Tinneas Uaine, mar bha daoine nis ga ainmeachadh. Lean brath eile ás Canada e agus an ùine nach robh fada bha dotairean Ameirica ’s na Ruis a’ sireadh a chomhairle ’s a chuideachadh. Bha an anshocair a’ dian sgaoileadh ged nach robh an colas bu lugha gu robh i gabhaltach; muinntir a bha an comunn ’s a làimhseachadh na feadhainn air an robh an eucail tur saor uaipe, ’s cuid eile nach robh i na b’ fhaisge na ceud mìle orra air an glacadh leatha.

Bha Ringean a-stigh nuair thadhail a charaid air. Cha robh feum air móran bhriathran—bha an éiginn follaiseach do ’n t-saoghal uile nis. Cha dubhairt e ri Parlann ach an aon fhacal—“Seadh?”. Chuir esan a làmhan ri cheann. “Tha thu ceart gu ruige so co-dhiù, ’s tha mi aontach an còrr a shlugadh cuideachd, ceart na ceàrr e ma tha thu ’n coimeas an cuideachadh as lugha na comhairle sam bith a thoirt seachad.”

“Glé mhath,” arsa Ringean. “Tha mi air a bhith smuaineachadh o choinnich sinn agus so mo cho-dhùnadh; lorg bàta-adhair a chaidh air chall, na tha daoine creidsinn a chaidh a dhìth—ach a thìll air ais gun fhios do neach air a’ phlanaid so, agus lorgaidh tu màthair-aobhair a’ ghalair so. ’Se obair a tha sin, tha fhiosam, ach cha dean nas lugha an cinne-daoin a shàbhaladh. Cleachd thusa gach ùghdarras a th’ agad, na fàg àite gun chur air ghluasad gu bhith farraid mu leithid de bhàt-adhair ’s ni mise nas urrainn mi. Tha aon nì a’ toirt dhomh beagan misnich agus ’se so e—chan urrainn gu bheil a’ chuideachd tha cur an gnìomh toil nan coigreach lìonmhor; tha iad air siubhal anabarrach a dheanamh o chionn bheagan lathaichean ach a dh’ aindeoin astar siubhail dhaoine sa’ ghinealach so tha an saoghal fhathast farsaing.” Stad e, ’s an sin—“Bheil thu gam leantainn?”

“Tha” fhreagair Parlann, “Tha thu ’g radh gu bheil daoine talamhaidh a thìll o phlanaid chian choimhich air choreigin fo gheasaibh aig coigrich na planaid sin gu bhith ’g atharrachadh nàdur sluagh na talamhainn so—carson, cha eil mi cìnnteach. Ma tha thu ceart ciamar air an domhain mhór a lorgar iad—tha mi tuigsinn nach eil iad fhéin deifireach o dhaoine eile, an cruth co-dhiù, air neo ’s fhada bhathar air an comharrachadh a-mach.”


[TD 180]

“Chan eil aobhar an cruth atharrachadh o ’n taobh a-muigh; ’s leòr gum biodh an inntinn ’s an toil air caochladh. Chan eil annta ach innealan gu rùn am maighstirean a choimhlionadh agus mar as lugha dh’ atharraicheadh an dreach thalamhaidh ’sann as feàrr an cothrom an obair oillteil a chur air adhart. Cà bheil iad aig a’ mhionaid so, ’sann aig àgh tha brath ach creid so—chan eil iad ’nan tàmh. Tha mi air a bhith mion rannsachadh mu choigrich aig an robh gnothaich sam bith ris a’ chuid air a bheil an “galair”—co-dhiù a mheud ’s a ràinig mi orra san ùine bh’ agam—ach nuair bheachdaicheas tu air a lìon coigreach a choinnicheas ri duine eadhoin an aon latha chì thu cho beag adhartais ’s a tha comasach dhomh a dhèanamh. Chan eil ann ach aon dòchas, gu lorg sinn cunntas air sgioba bàt-adhair air choreigin nach do thill—’s chan eil iad lìonmhor—a bheir dhuinn co-dhiù tuaiream air coslas nan daoine. Sin e.”

Dh’ éirich Parlann, sheall e air a charaid agus sgioblaich e thuige ad ’s a chòta. “Ceart na ceàrr thu, chan urrainn mise fuireach ’nam thàmh agus ’s fheàrr do bharail a leantainn na suidhe dìomhain. Ni mise na ghabhas dèanamh ach na cuir muinghin anns an dòigh san gabh an riaghaltas ri do bheachdan. Chì mi thu dh’ aithghearr.” Gun an tuilleadh còmhraidh dhealaich iad, Parlann an dian chabhaig.

Gu aindeòineach chaidh riaghaltas nan rìoghachdan air gluasad. Ach ged bha oifisean airm is lagha a’ sìneadh a-mach spògan fada, ged bha maoir, dotairean, oifigich is sgoileirean an gréim san rannsachadh bu dùrachdaiche a chunnaic an saoghal riamh, chaidh fàth na cùise a chumail o ’n mhór-shluagh air eagal gu rachadh daoine ás an ciall le uabhas. Bha seann nàimhdean mar bha Ameirica ’s a Ruis ag oibreachadh an guaillean a chéile oir chan eil nì a dh’ aonas slòigh na rìoghachdan colach ri nì tha bagradh nan uile.

’Se Ringean a thog tòir orra ’n toiseach. Faodaidh gu robh e ’g obair le inntinn na bu shoilleire ’s le cinnt na bu làidire anns an nì a bha e lorg, ach an ceann chóig seachdainean chuir e mheur air teachdairean an uabhais. Feumar aideachadh nach robh e idir gun chuideachadh; thug Ameirica dhà làn chùnntas air sgiobadh aon bhàt-adhair a chaill iad o chionn dà bhliadhna. Thàinig sgeul eile d’ a leithid ás an Ruis mu dhà bhata nach do thill, ach cha robh aon seach aon gu móran feum oir thachair an t-annradh anns gach cùis an ùine nach robh na b’ fhaide air ais na trì bliadhna. ’Sann ás a’ Ghearmailt a thàinig am brath a stiùir e air a’ chùrsa cheart: chaill iadsan bàta ùr nodha le triùir de sgiobadh o chionn sheachd bliadhna, agus rud a


[TD 181]

bu neònaiche ’sann air turus rannsaichidh an crios-gréine Alpha Centauri a bha i. Le mór shaothair fhuaradh dealbhan an sgiobadh, chaidh na mìltean leth-bhreac a bhualadh ’s a chraobh-sgaoileadh os ìosal a-measg a luchd rannsachaidh ’s theann an tòir da-rìribh.

Ach chaidh na lathaichean seachad gun adhartas. Bha ’n galair a’ sìor leudachadh ’s daoine fàs na b’ an-fhoiseile. Bha an glaodh ’s gach àite an aghaidh nan riaghaltas. Cha robh neach gun iomagain ach iadsan air an robh an galair—cha robh e cur dragh idir orrasan. ’S nì a b’ iongantaiche cha robh an eucail a nis a’ buintean ri sluagh ach sluagh dhùthchannan nan treubhan geala.

Bha so a’ cur iongnadh air Ringean. Gach uair a choinnicheadh e fhéin is Parlann bheireadh e tarraing air. “Dh’ fhairich na daoine dubha, buidhe, ’s ruadh orra,” theireadh e, “ach dh’ oibrich an ealan air an duine gheal. Bha chiad fheadhainn a thachair ormsa de gach treubh, fine is dath, ach sguir iad a strì riutha uile nuair lorg iad nach seasadh ris ach an duine geal.”

Agus b’ i bheachd so a threòraich Ringean gu màthair-aobhair an ànraidh. Nuair thàinig sgeul air an tinneas bualadh an Sìna thog e air thun an Ear is Parlann maille ris. So mar a bha e reusanachadh: ma thòisich iad a rithist a-measg nan daoine buidhe feumaidh gu bheil rudeigin ùr aca ga fheuchainn, ’s bithidh iad deònach sùil a chumail air ciamar tha chùis a’ dol airson seachdain na dhà. “So ar cothrom an ceapadh an aon àite, ma tha cothrom idir gu bhith againn,” ars esan ri charaid ’s iad air bàt-adhair a’ dlùthachadh air crìochan Shìna.

Chaidh a’ chiad duine a lorgadh leis a’ ghalair a chur air leth ’s luchd-coimhead dearbhta an urra ris. Rinneadh an nì ceudna ris gach neach a bhathar a’ lorg ’s chan e mhàin gu robh aig an luchd-coimhead ri sùil a chumail air gach duine thigeadh g’ an amharc, ach bha gach aon a nochdadh an ùidh bu lugha sna daoine tinn air an càradh am prangas. Chaidh so, duilich ’s ga robh e, chumail dìomhair. ’Se dòigh an-iochdmhor a bh’ ann ach bha riaghaltas gach rìoghachd aig ceann a theadhaire. ’S cha robh fada gu robh iasg sa’ lìon.

Anns an treas ospadal air an do thadhail Ringean ’s a charaid lorg iad a-measg nam “prìosanach” mac samhuil aon de na deilbh a thainig ás a’ Ghearmailt. An ceann dà latha bha an dithis eile aca, ’s chuireadh an triùir fo gheàird faodaidh e bhith nach deach a chur mun cuairt air prìosanach riamh roimhe. Bha iad sa’ Ghearmailt an ceann cheithir latha agus cha b’ fhada gun do dhearbhadh gun an teagamh bu lugha gum b’ iad an dearbh thriùir a bha ’na sgiobadh air a’ bhàt-adhair a


[TD 182]

[Sanas]


[TD 183]

chailleadh o chionn sheachd bliadhna.

Ach ’se rud eile bh’ ann fhoghluim gu dé thachair dhoibh air an turas na ciamar na carson a bha iad ris an olc a bha iad a’ cur air adhart air an daoine fhéin. Cha robh dotairean na sgoileirean an toiseach deònach air móran suim a chur am beachdan Ringein, ach nuair a sguir an galair an déidh an ceapadh theann iad ri creideas a thoirt dhà. Seachd àraidh thaobh ’s nach toireadh aon dhe ’n triùir aobhar seachad carson a chùm iad an tilleadh dìomhair. Cha robh ealan nach deach fheuchainn orra; chaidh an cur an suain le dotairean ìnntinn ach cha fhreagradh iad smid a bharrachd ’s a fhreagradh iad ’nan dùisg. Nuair a bha gnothach air dùbhlan a thoirt do phrìomh luchd eòlais, thug Ringean a bharail seachad. Bha e ’deanamh barrachd a reusanachadh ’s a bha càch a’ deanamh a cheasnachadh dhìomhain.

Ars esan, “Nach eil e neònach nach eil iad fhéin idir fo bhuaidh a’ “Ghalair”—saoile cia mar chòrdadh e riutha?”

Thuig Parlann sa’ mhionaid dé bha e ciallachadh. Chuir e na cuibhlichean gu gluasad. Thugadh dithis na triùir air an robh an Tinneas Uaine an làthair an sgiobadh adhair; chàradh iad air bùird chaola nan ospadal ’s rinneadh gach deasachadh àbhaisteach airson fuil a tharraing asda. Nuair a theannadh ri aon de ’n “choigreach” a dheasachadh air a’ mhodh cheudna, thàinig fiamh an eagail ’na sùilean, chaidh iad mar gum biodh air chuthaich ’s rinn iad oidhirp dian air briseadh air falbh á gréim nan geàird. Bha e soilleir gu leòr gu robh geilt is eagal orra roimh ’n ghalair.

“Dìreach mar bha mi am beachd,” arsa Ringean, “Roghnaich iad am beatha fhéin a shàbhaladh ’s beatha—air neo beatha, mar is aithne dhuinne i—an daoine fhéin air a’ phlanaid so a reic ris na coigrich.”

Nuair chunnaic an triùir nach robh dol ás aca ’s gu robh fuil nam fear uaine gu bhith air a taomadh ’nan cuislean fhéin labhair iad—agus sin gu cabhagach. Bha sgeul an uabhais car ’s mar rinn Ringean dealbh de’n chùis. Cheapadh iad air a’ phlanaid Daltros seachd muillean mìle mach o ’n treas grian ann an grian-chrios Alpha Centauri. Bha iad mu leth-bhliadhna air eilean beag fearainn an sin a’ tighinn beò air biadh mara ’s air a’ bheagan a thaisg iad de na bh’ aca air bòrd a’ bhàt-adhair aca fhéin. Bha ise an làmhan nan daoine uaine, cinneach a bu choltaiche ri ròin na ri daoine talamhaidh, ach a bha air leth foghluimte an iomadh dòigh. An déidh iomadh tagradh is bagradh dh’ éignich na coigrich iad gu gabhail ri ’n cùmhnantan—am beatha mar dhuais airson toil nam fear uaine a chur an gnìomh. Cha robh an


[TD 184]

comas aig na Daltraich an turas adhair a dheanamh iad fhéin ach na rachadh aca air gu leòr de shluagh na talamhainn a chaochladh an gnè ’s an inntinn bhiodh iad cinnteach á aiseag tèaruinte á planaid fhliuch neo-ghoireasach gu planaid cho sàr fhreagarrach ris an talamh. ’Se ealan tapaidh dàna bh’ann—ach cha robh nì aig na Daltraich ri chall.

“Carson nach do bhris sibh an cùmhnant aon uair ’s a bha sibh amach bhàrr na planaid?” ’Se Parlann a chuir a’ cheist ’s fhreagair am fear a b’ òige e—am fear a rinn a’ mhór chuid de ’n chòmhradh. Chrath esan a cheann:

“Cha b’ urrainn sinn. Aon uair ’s gun do dh’ aontaich sinn ris a’ chùis chaidh ar n-inntinn ’s ar toil a shnìomh ’s a chumadh ann an clais ás nach robh éirigh. Ged tha fhios againn gu bheil e mar sin, na robh sinn fa sgaoil a nis chumamaid air aghaidh leis an obair.”

Sheall Ringean air. “Bheil dad ann roimh bheil eagal aig na Daltraich?” Stad e greiseag. “Tha—am bàs. Tha chuid mhór aca faighinn aois anabarrach—dà cheud, ’s dà cheud gu leth bliadhna agus ’se crìoch am beatha rud as uabhasaiche leotha uile. Sin aon aobhar a bh’ aca airson an oidhirp so—bha iad làn chinnteach gun cuireadh beatha air a’ phlanaid so faodaidh ceud bliadhna eile ri ’n saoghal.”

Bha Ringean ’na thosd tamall, ’s an sin, “Tha mi tuigsinn gun dean iad còmhradh ’nar cànan-ne. Glé mhath, cuiridh sinne teachdaireachd thuca nach còrd riutha ’s mur eil mise mearachd, bith sibhse ’s na h-uile ghabh an tinneas uaine saor an ùine nach bi fada. Ach aon nì eile ciamar thug sibhse an stuth no chungaidh ghràineil do na creutairean truagha air a bheil an galair?”

“Furasda gu leòr; aon chothrom, aon sàthadh de ’n t-snàthaid ’s cha robh dad a dh’ fhios aca gu dé thachair—eadhoin nuair thòisich an t-atharrachadh.”

“Ach cha robh snàthad no cungaidh air siubhal a h-aon agaibh nuair a ghlacadh sibh.” Smèid Ringean a làmh thun nam bòrd. “Mur innis sibh an fhìrinn . . . .”

Bha sin gu leòr. Ars am fear òg, “Cha robh sinn a’ giùlain an uidheam ach nuair bha làn fheum air. Cha deanadh e chùis nì de ’n t-seòrsa bhith air ar siubhal nan rachadh ar rannsachadh gun fhiosda.”

“Fóghnaidh sin—tha mi gad làn chreidsinn. Thugaibh air falbh iad, ’s cumaibh cruaidh fhaire orra gum bi sinn deiseil air an son.”

Bha choinneamh a lean fada mionaideach. Chuir Ringean fo chomhair chàich an nì bha ’na bheachd, ’s on dhearbh e chomasan


[TD 185]

reusanachaidh anns a’ chùis cho soilleir cinnteach cha do thogadh guth ’na aghaidh. Chaidh an riaghaltas an gréim gun dàil ’s an ceann latha na dhà sheòl am bàt-adhair Bànrigh nan Speur o ’n talamh le còrr is leth-cheud de sgiobadh, ’s thog i sròn ri Alpha Centauri.

Bha Ringean ’s a charaid Parlann air bòrd ’s maille riutha mar fhir-iùil an triùir phrìosanach. Sna tuill aice bha luchd oillteil a dh’ fhóghnadh gu cuan mór Dhaltrois a phuinnseanachadh ’s am beagan fearainn a bh’ air a’ phlanaid a spreadhadh ’na dhuslach—ach bha gach aon air bòrd an dòchas nach biodh feum air.

Thug an long mhór trì mìosan air a turas ach fo stiùradh nam prìosanach chaidh i gu a ceann-uidhe cho dìreach ri saighead. Chuireadh i an cearcall mu thimcheall na planaid ’s thòisicheadh a’ craobh-sgaoileadh nan cùmhnantan. Bha na Daltraich dùr gu leòr an toiseach ach nuair a leagadh bom beag air aon eilean fàs thuig iad nach robh bagraidhean an sgiobaidh thalamhaidh dìomhain. Dh’ aontaich triùir na cheathrair de ’m prìomh dhaoine tighinn air bòrd, ’s chuireadh sìos bàta beag g’ an togail—leis a’ bhagradh nan éireadh dad do ’n bhàta bheag na d’a sgiobadh gun dòirte chulaidh uabhais air a’ phlanaid uile. Ach cha robh feum air ceum cho an-iochdmhor a ghabhail.

Chuir na Daltraich, an coslas, an còmhradh, am foghlum ’s an eòlas mór, iongnadh air luchd na talamhainn. Cha robh iad idir thaobh nàduir mar rinneadh dealbh dhiubh—nimheil, fuileachdach, nàimhdeil do gach cinneadh eile. Chuir am prìomh fhear-labhairt an suidheachadh am beagan bhriathran. “Troimh na linntean dh’ atharraich sìbhse air an talamh an cruth ’s am macmeanmna o shnàg ur ceud sìnnsirean a-mach ás a’ chuan. Ach sinne, ged is sìnn na daoine as sine cha do dh’ fhàs sinn ach an tuigse a-mhàin—stad an t-atharrachadh nàdurra bha còir àite ghabhail ’nar cuirp an àiteigin air an rathad. Rinn sinn a-mach mu dheireadh gur h-i phlanaid fhéin bu choireach—cha deach an cuan sìos mar bha còir aige ’s ged tha sinn mar phearsachan a’ faotainn saoghal fada tha ar cinne dol bàs. Chan eil sinn a’ sìolachadh gu nàdurra. O chionn mìltean bliadhna bha fhios againn mu ’n phlanaid agaibhse ach cha robh dòigh air a ruigheachd ’s cha dàinig bàt-adhair faisg oirnn troimh na ginealaich gus an do ràinig iad sin sinn.” Shìn e làmh gu na prìosanaich a bha làthair. “Smuainich sinn an toiseach cuideachadh iarraidh o ’n talamh ach an inntinn an triùir so leugh sinn cho beag reusain ’s a tha ’nur measg, ’s cho beag truais ’s a gheibh an coigreach. Cha robh air ach slighe na làimhe làidir a ghabhail. Tha fhios agaibh air a’ chòrr.”


[TD 186]

Labhair Ringean. “So ar cùmhnant-ne ’s ar tairgse, ma gheallas sibh na h-uile air a bheil an tinneas uaine a leigheas, tagraidh sinne ás ur leth ri luchd riaghlaidh na talamhainn ’s faodaidh gu lorg sibh nach eil sinne cho mì-reusanta idir. Tha móran agaibh ri theagasg dhuinne, ’s againne dhuibhse ’s on tha ur n-àireamh cho beag cha chuir e sìos na suas meud ar sluaigh-ne air an talamh. O chionn ghinealaich air ais tha sinne cuideachd a’ dol an goinne—faodaidh a’ falbh ro fhada o ’n t-seann mhàthair, An Cuan.”

Chaidh an cùmhnant a sheulachadh. Dheònaich triùir Dhaltrach tilleadh air Bànrigh nan Speur gu bhith coinneachadh ri prìomh riaghladairean rìoghachdan na talamhainn. Am beagan is mìos cha robh an Galair Uaine ach mar aisling—droch aisling an cuimhne na muinntir air an robh e. Chaidh bliadhna mhór seachad mun dàinig na riaghaltais gu aonta mu na Daltraich, ach aig deireadh na cùise chaidh an aiseag a dh’ ionnsaigh na talamhainn. Shuidhich iad iad féin gu modhail ciatach—mu chóig mìle dhiubh uile gu léir—ri cladaichean an taobh Siar ’s an taobh Sear. Theann sluagh na talamhainn ri foghluim mu ’n chuan móran a bha an duathar orra, ’s na Daltraich ioma nì mu ’n fhearann a bha folaichte orrasan. Gu dé thig ás ’se an aimsir a th’ air thoiseach a dh’ innseas, na ginealaich a tha gun bhreth.

Bha Ringean a’ fàgail slàn air Parlann ’s e rithist a’ togail air a shiubhal an t-saoghail a lorg iongnaidhean. Bha Parlann ga choiteachadh gu fuireach ’s a thàlantan a chur gu buil an Oilthigh Eamrais, ach gu dìomhain. “Feumaidh mi fhaicinn dé th’ air taobh eile na beinne—bha mi mar sin o m’ òige ’s tha coltas gum bì gu deireadh mo shaoghail—slàn leat a charaid chòir ’s co aig a bheil fhios dé chùis an-àbhaisteach a bheir sinn cuideachd a rithisd.” Dh’ fhalbh e ’s a dh’ aindeoin <eng>drip<gai> oibreach bha Parlann aonaranach.

[Sanas]


[TD 189]

Bardachd O Lamh-Sgriobhaidhean
Cyril Dieckhoff

Air a deasachadh le ANNA NICCOINNICH (Obar-Dheadhain)

Rinneadh an t-òran a leanas le Sìne Nic Dhòmhnaill, seann bhean aig nach robh sgoil no Beurla. Rugadh i am Bràigh Uachdarath, agus an uair a bha i ceithir fichead bliadhna ’s a sia thainig a còir air a gabhail-fearainn gu ceann gun fhios dhi, agus b’ fheudar a dachaidh fhàgail. Dhiùlt an fheadhainn a bha an urra ri cùisean na sgìre cobhair sam bith a dhèanamh oirre. Nan gabhadh i cùil an Tigh nam Bochd gheibheadh i sin, nam pàidheadh i air a shon, ach cha robh guth air a bith-beò. B’ e sagart d’ am b’ ainm Weld-Blundell a fhreasgair oirr ’na h-éiginn, agus ’sann air a tha i a’ dèanamh iomraidh anns an t-seachdamh rann. Fhuair e àite dhi an Tigh nam Bochd an Cille Chuimein, agus an cois sin cuideachadh bho Bhòrd nam Bochd.

ORAN NAN <eng>COUNCILLORS<gai>

Fonn:
Tha mise a nis a’ fàs liath
’S mi ceithir fichead ’s a sia,
Thug iad an gréim air mo bhial
’S gur iad a rinn gniomh nam Phairiseach.

Théid sinn uile sìos dh’ an uaigh
’S ruigidh sinn an dachaidh bhuan,
Gheobh gach aon againne an duais
’S mo thruaigh an neach gun aithreachas.

2
Cha dèan airgiod no òr,
Ged a bhiodh e againne le còir,
’N uair a thilgeas sinn an deò
Cha dèan e glòir a cheannach dhuinn.


[TD 190]

3
Ged a bha ’m baigear bochd truagh
Fulang acras agus fuachd,
’N uair chaidh cholunn sìos do ’n uaigh
Chaidh anam suas go flathanas.

4
Fhuair an duine saoibhir bàs
Ann an doruinn agus cràdh,
Tha e ’n lasraichean a’ cnàmh,
’S gu bràth chan fhaigh e lasachadh.

5
Ged a bha Rìgh Herod àrd
Chaidh a smachdachadh a bhàn,
Bha e ’n doruinn agus cràdh
’S an d’ fhuair e bàs nan cnuimheagan.

6
B’ e sud na daoine gun chiall:
Gheobhainn tigh ’s chan fhaighinn biadh,
Ann an doruinn agus pian
Gun fianuis ach na ballachan.

7
’N duine uasal aig an robh bàigh,
Feagal Dhia ann is gràs,
’N uair a chunnaic e mo chràdh
Gun d’ fhuair e fàrdach ’s dachaidh dhomh.

8
Am fear a thug ’nam aghaidh a shàil
Cha bhi sìth aige na tàmh,
Bidh e an aimhreit gu bràth
’S an tig air bàs is breitheanas.

9
Thig am Breitheamh mór a nuas,
Gheobh na h-aingidh an duais,
Thig an t-aibhistir fhéin mun cuairt,
Sguabaidh e gu dhachaidh iad.


[TD 191]

10
Bhon a tha e air innse dhuinn le cinnt,
Tha e air fhàgail againn sgrìobht,
Luchd an uilc nach fhaigh iad sìth
Ach ann am prìosan maireantach.

11
Ged a tha mise so ’n diugh gu truagh,
Measg nan coigreach ’ga mo ruaig,
Chunnaic mi ’san àite sluagh
’Gam b’ aithne truas is carrantachd.


RANNAN EILE

Bàideanach

Nach truagh leibh ’n sagart tha ’m Bàideanach
’S gun uiread is poite buntàt’ aige,
’S air cnocan dubh fraoich
Gun duine ’gam ghaoth
’S e deireadh an t-saoghail Bàideanach.

(Le Maighstir Raoll MacFhraing nuair a bha e ’na shagart am Bàideanach—dùthaich bhochd bhlian tha coltach!)


Lochabar

’S coma leis na h-ìghneagan
Cìobairean taobh Loch Obha,
Bithidh iad le ’n ìongnan
A’ sgrìobadh nan caorach odhar.

(O Bhean Cholla Mac-an-Tòisich neo ’s dòcha o Mhaighstir Seumas Dòmhnallach ’sa Ghearasdan.)


Obair-itheachain

Bodaich bheag’ a’ bhail’ ud thall
Bodaich Obair-itheachain,
’S mór a dh’ òladh iad an lionn
’S mór a bheireadh e bhruidhinn asd’.

(O Aonghas Camshron a rugadh an Inbhir-Gharadh.)


[TD 192]

An t-Uisge Beatha

Chan e uisge beatha ach uisge bàis,
An t-uisg’ a dh’ fhàg mo cheann-sa liath,
An t-uisg’ a chnàimh mo chridh am chom,
An t-uisg’ a dh’ fhàg na ciadan lom.

(O Mhaighstir Aonghas Dòmhnallach.)


Ho-ró mo bhobag an dram

Ho-ró mo bhobag an dram,
Ho-rì mo bhobag an dram,
Ho-ró mo bhobag an dram,
’S tu chuireadh an sog gu mo cheann.

A’ chailleach bu luidich’ a bh’ ann
’Nuair a gheobhadh i ’n dram ’na ceann,
“O teannaibh a rathad a chlann
’S gun toir mi mo char air an dannsadh.”

Bho uileann gu uileann ’san ruidhle,
’S a’ churrachd air leth-taobh a cinn,
’S na gillean a’ call an clìth
Mu ’n chailleach ’s i dannsadh le strìth.

(O Bhean Cholla Mac-an-Tòisich ’sa’ Ghearasdan.)


Agus so Uibhisteach a’ tarraing ás na Barraich airson an dòigh fuaimneachaidh a th’ aca air r an cuid a dh’ fhacail (r caol):

Latha dhòmhs’ ’s mi falbh le mast (mart)
Thòisich mi zi (ri) gabhail post, (port)
’S ’n uair a chual’ am mast am post
Theab am mast mo mhust. (mhurt.)

(Le fear ás an Iochdar d’ am b’ ainm MacMhuirich. Fhuaireadh e o Mhaighstir MacNèill a bha ’na shagart an Dalabroc agus am Mòrar.)


[TD 193]

Gaidheil Ann An Canada

’Sann bho Iain a’ Chaoil á Vancouver a thàinig brìgh na h-eachdraidh a leanas, air Gàidheil ann an Canada. An uair a sgrìobh e thugainn aig an Nollaig so a chaidh bha e 79 bliadhna.

MU cheud bliadhna air ais, ri linn Victoria, thug gille òg air an robh Iain Donn sgrìob a dh’ ionnsaigh Ghlaschu an ceann cosnaidh agus nuair a bha e an sin thachair dà shaighdeir Gàidhealach ris air an t-sràid agus dh’ fhiadhaich iad a-staigh do thaigh-òil e far an dug fear aca tasdan dha ’s e cantainn ris gu robh e nis anns an arm agus ged a chuir an t-òigear an aghaidh so cha robh sin gu maith: bha am fear eile ’na fhianais. Mar so fhuair ar laochan e-fhéin air an rathad do ’n Eiphit far an do chuir e seachad seachd bliadhna mus d’ fhuair e a shaorsa.

Nuair a ràinig e a dhachaidh bha a phiuthar roimhe ’na banntraich le clann òg aice agus am bràthair a bu shine a’ cumail taice riutha. Cha robh a’ chroit air an robh iad a’ fuireach ach beag; bha esan air beagan airgid a chur mu seach ás a thuarasdal airm agus shaoil e gu rachadh e null do Chanada agus b’ e sin a rinn e. Bha sgiobair na soitheich air an deacha e null do Mhontreal ás an aon bhaile ris fhéin agus bha iad càirdeach d’ a chéile agus gheall am fear sin gun dugadh e fear de bhalaich a pheathar a-null thuige gus a bhith còmhla ris nuair a gheibheadh e àite thall.

’Sann do Ghleann-a-garaidh a bha am beachd Iain a dhol far an robh grunnan á Lochabar a’ còmhnaidh an uair sinn ach ’sann thugadh dha talamh a-measg nam Frangach, àite an robh pailteas coille ri buain. Thog e taigh agus stàball a’ chiad gheamhradh agus chuir e fios air Niall a bha ’na bhalach mu thrì bliadhna deug de aois, agus chaidh e ’na choinneamh do Mhontreal.

An dàrna geamhradh a bha iad le chéile chaidh Iain leis fhéin do Chàmpa nam Frangach a ghearradh fiodh agus an sin thachair tubaist dha: thuit craobh mhór air agus bhriseadh a dhruim. Cha robh taigh-eiridinn faisg orra agus chaidh a thoirt dhachaidh far an robh Niall ga fhriothaladh gus an do bhàsaich e ann an ceann seachdain.

Bha am balach a nise leis fhéin. An uair a thàinig an t-earrach chuir e sìol coirce airson fodar do na h-eich agus sreath bhuntàta dha fhéin agus feadh an t-samhraidh mharbh e fiadh no dhà a chùm feòil ris; ach bha e fo iomagan nach robh duine faisg air còmhla ris an cuireadh e seachad an geamhradh a bha teachd. Chuir e roimhe gun rachadh e do ’n choille mar a rinn Iain agus an uair a thàinig


[TD 194]

a’ chiad chruaidh reothadh bha e deiseil leis a’ charr-shlaoid gus an turas fada a dhèanamh do ’n dìthreabh gu Càmpa nam Frangach. Ghlas e an dorus mochthrath aon mhadainn, luchdaich e a’ charr le fodar agus cheangail e na h-eich innte.

Bha e air tòiseachadh ag aiteamh troimh ’n oidhche agus bha e ag uisge an uair a dh’ fhalbh e. Rinn so an rathad duilich, làn tholl agus freumhaichean móra chraobhan tarsainn air agus mar a bha iad a’ dol air aghaidh cha b’ ann a’ dol am feobhas a bha e. Chaidh iad gu faicealach tarsainn air sruthan agus lochan air an robh deigh shleamhainn, fhliuch. Bha an t-slighe gruamach, dorch le giuthas ag éirigh air gach taobh; le claisean làn uisge agus deigh a’ leaghadh a bha a’ cur bacadh air na h-eich. Slighe a chleachd na h-Innseanaich o chian. Cha robh duine no taigh am fianais; chunnaic Niall math-ghamhan aon uair ach thug esan na buinn gu luath. Leis an oidhche thàinig reothadh cruaidh agus rinn e, co-dhiù, an siubhal na b’ fhasa.

Bha Niall air cluinntinn gu robh abhainn mhór ann a dh’ fheumadh e dhol thairis oirre ach nuair a thàinig i ’na fhollais agus a chunnaic e cho leathan agus a bha i thàinig a chridhe ’na shlugan. Cha robh fhios aige dé mar a gheibheadh iad tarsainn oirre. Chuala e nuairsin guth ’na inntinn ag radha “Leig leis na h-eich breith a thoirt air an t-slighe.” Leig e an t-srian leotha agus chaidh iad a-null gu socair gun chuip, gun bhrosnachadh. Chuir so mór iongnadh air gus an do chuimhnich e gu robh Iain air a thighinn an taobh-sa leotha.

An uair a dhìrich iad bruach na h-aibhne fhuair Niall sealladh air Càmpa nam Frangach agus rinn e oirre. Stad e a-measg nan taighean agus thainig bodach mór Frangach far an robh e; “Nach eil thusa” ars esan “car òg airson an leithid so de obair?” Cha duirt am balach focal. “Thoir” ars am Frangach “do chuid each do Ghascon ann an so agus cuiridh e do ’n stàball iad agus falbh thusa ach am faigh thu biadh a dh’ itheas tu”. An uair a bha e air biadh a ghabhail thàinig am bodach Frangach a rithisd agus thuirt e gu robh e air deagh obair fhaotainn dha; chaidh iad a-mach agus choisich iad mu dhà mhile gus an dàinig iad gu bothan anns a’ choille dhuirch. Anns a’ bhothan bha <eng>stove<gai> le teine oirre a ròstadh damh; air an teine bha dà phrais mhór; an dàrna prais làn de uisge goileach agus a’ phrais eile làn de ghainmheach theth. Dh’ inniseadh do Niall gur h-ann airson an cur air droch bhadan air an rathad a bha an t-uisge agus a’ ghainmheach theth agus gur h-e an obair a bhiodh aige cumail ris an teine agus ris na praisean agus deanamh cinnteach nach traothadh iad.


[TD 195]

Sheall am bodach dha far am faigheadh e fiodh is uisge agus gainmheach agus thuirt e ris “Na leig an teine ás air do bheatha; cum ’na do chuimhne gu bheil beatha nan cairteirean an crochadh air do dhìchealachd ’nad obair”

Sin mar a chuir Niall seachad an ràidhe sin; a’ briseadh fiodh-connaidh, a’ slaodadh gainmhich agus a’ tarraing uisge á fuaran ri taobh cròdhlagan chraobhan anns an robh dà lynx, a bhiodh a’ gabhail ealla ris le sùilean deàrrsach a-chuile ceum a bheireadh e, a’ comhnaidh. Bha an obair cruaidh agus cha robh de shubhachas aige ach, an uair a gheibheadh e mionaid ’na aonar a bhith a’ smuaineachadh le cianalas air na càirdean a dh’ fhàg e thall, agus, an uair a thigeadh a dhà each fhéin a bha am bodach Frangach air a chur an sàs le a chead, a bhith gam biathadh le brochan uisge blàth agus mion choirce. Cha robh e ceum duilich nuair a thàinig an t-earrach agus a chunnaic e crìoch air a chiad gheamhradh air a cheann fhéin ann an Canada.

[Dealbh]
Is dòcha gun do thog na Lochlannaich e ach leag mise e!
(Iain MacAoidh)


[TD 196]

Comhradh Cagailte
DOMHNALL I. MACLEOID (Ard-hàsaig)

BHA iad ’nan suidhe mu ’n teine bhlàth ghuail, an triùir aca. Bha fead aig a’ ghaoith is traod aig an uisge air an t-sràid a-muigh. Bha an dorchadas dùmhail air taobh a-muigh na h-uinneig is soluis na sràide ga tholladh an sud ’s an so. Bha iad mar gum biodh iad an aonarachd, gun duine san t-saoghal ach iad fhéin, is iad ’nan suidhe sud mu ’n teallach.

Is màite gura gailbhead na h-oidhche a stiùir an smuain air tùs gu nithean domhainn agus dìomhair—is minig stoirm a rinn a leithid riamh—ach co-dhiù ’sann air na nithean sin a thòisich iad.

Bha Tormod san oisean thall—b’ e sud àite-san riamh—agus cha robh guth ás a cheann re ùine mhóir. An ceann greise, is càch ri deasbaid, rinn e an casad beag agus leis a’ chleachdadh stad càch. “An dùil, a Dhòmhnaill,” ars esan, “a bheil sonas aig na Gaidheil nach eil aca sna bailtean so? Feuch nach e aobhar an toil-inntinn gu bheil iad a linn mhór gun chus foghluim ’nar dùthaich-ne agus chan fhaic thusa is mise ann an so, cuimhnich, ach luchd foghluim”.

Thuirt Tormod sud is chlos e airson ùine eile. B’ e sud a chleachdadh riamh. Bha cuid ag ràdh nach robh cion aig Tormod air beachd sam bith de na bhiodh e cur a-mach, nach robh e ach airson deasbaid a thogail; mara robh gu dearbh thog e deasbaid iomadh uair is an iomadh cuideachd, is an uair sin dh’ éisdeadh e fhéin ris a’ cheist fad na h-oidhche tuilleadh.

“Och isd, a Tharmoid”, arsa Seumas Ruadh, “chan eil san sgoileir agus san duine chumanta ach creutairean tur dhealaichte; gheibh an sgoileir sonas á fhoghlum is gur ann ann a tha ùidh aige, agus gheibh an tuathanach sonas á thuath. Cha dèan math dhut a ràdh gur h-e fhoghlum tha tighinn eadar an sgoileir is suaimhneas, ma tha nì sam bith a’ dèanamh sin. Cha shaoil mi gu bheil.”

“Tha aon rud a’ tighinn eadar esan is suaimhneas”, arsa Dòmhnall—dhèanadh esan beagan feallsanachd, cuideachd, ged nach robh ’itealaich cho àrd ri Seumas—“agus ’se sin dìreach gu bheil cus foghluim a’ tighinn eadar e is a Chruthair”.

Chunnaic e Seumas a’ toirt sùil thàireil air, ach cha chuireadh sin sìos no suas Dòmhnall—bha e air tighinn suas ris an t-sùil ud o Sheumas Ruadh.


[TD 197]

“Foghlum, foghlum, ’se sin glaodh do sheanar—gur e cus foghlum sgrios dhaoine. Càite bheil do reusan, a dhuine? Nach cual’ thu riamh guth an eòlais gad chuireadh is fhios agad air na subhailcean tha aice ’na cuilidh”.

“Ma chuala tu ’n guth sin”, arsa Dòmhnall “cha b’ e ’n t-eòlas e; an neach a thuirt sin riut b’ e thuirt e cuideachd ri Eubh ’s ri Adhamh o shean”.

Bha Seumas is a shluaigh ruaigte. Tha a chuid fheallsanachd-san ro àrd, mar bha i riamh, gu ruighinn air doimhnead beatha nan daoine tha beò san t-saoghal.

Is minig a thug Dòmhnall buaidh riamh air—Dòmhnall aig a bheil beachdan a sheanar agus tùr duine foghluimte, Dòmhnall d’ am bheil na h-uimhir de thàire aig Seumas airson a sheann chleasan, Dòmhnall nach tug luaidh riamh do ’n bhaile mhór.

’Se sin smuaintean Thormoid ’s e nise ga choimhead. “Tha mo chleas seachad airson oidhche”, ars esan, “tha iad ’nan dithis deiseil aig a’ chlaidheimh—tha, cho math ri dithis a chunnaic mi fhathast”.

Bha an teine air dol sìos is iad ga choimhead. Dh’ éirich Tormod a dh’ iarraidh guail agus dh’ éirich càch leis, is iad a’ falbh. Bha fhathast a’ ghaoth ’s an t-uisge ann, agus an uair a bha càch air falbh is Tormod gan coimhead o ’n uinneig bu ghann a sheasadh iad an casan air an t-sràid. Chaidh iad á fhianuis air cùl nan tighean, sruth asda mu thràth is iad ’nan ruith.

Tharraing Tormod an cùirteir is dhùin e mach am fuachd ’s an dorchadas. “Dithis dhòigheil,” ars esan ris fhéin ’s e sgioblachadh oisean na leapa, “ach có a chanadh gur dà bhràthair iad?”

[Sanas]


[TD 201]

FAIRE UR A’ NOCHDADH

(Earrann air a bheil dreach na h-oige—fo iuil Cairistiona Dick)

An raithe so:—
(1) Bocsa-chlair
(2) Anns an Fhasan (Eiric NicLeoid)
(3) Iain MacCodrum (Cairistiona Nic ’ille Bhrath)
(4) Am Bucas (Peigi Moireach)
(5) Maise Gnuis (Ealasaid Nic a’ Rothaich)
(6) Aobhar Coillteir (Tomas Queen)
(7) Co-fhaireachdainn (Cairistiona Dick)

Bocsa-Chlar

NUAIR a tha e fàs cho cumanta do mhóran dhe’n òigridh a bhith a’ cruinneachadh an tighean a chéile ag éisdeachd ri clàir chaidh mi do na bùthan a dh’fhaighinn a-mach mu’n liuthad seòrsa bocsa-chlàr a thatar a’ cur mu’r coinneamh. Ma tha sibh a’ smuaineachadh air fear a cheannach so agaibh na h-innealan as freagarraiche a rèir an fheum gu’m bheil sibh a’ dol g’an cur.

Ma tha sibh ag iarraidh bocsa-chlàr saor airson a bhith ag éisdeachd ri na h-òrain chumanta agus fhads nach eil sibh uabhasach àileasach mu ’n fhuaim, gheibh sibh fear cho saor ri £11 10s. ’Se so fear ris an canar DANSETTE. Tha e beag, aotrom airson a bhith ga ghiùlan o àite gu àite. Na biodh dùil agaibh gum bheil móran brìgh anns a’ bhocsa-chlàr so. Chan eil an t-inneal ’na bhroinn ach lag ach mairidh e iomadh bliadhna ma choimhdeas sibh ás a dhéidh. Cluichidh e clàr sam bith. Chunnaic mi feadhainn bheaga shaor eile mar a tha ELPICO aig £13 16s. 5d., agus fear air a dheanamh le PYE aig £13 2s. 6d. Chan eil an t-inneal annta so dad nas fheàrr na DANSETTE. Tha sibh a’ pàidheadh not no dhà a bharrachd air a’ bhocsa fhéin agus air atharrachadh dhathan.


[TD 202]

[Sanas]


[TD 203]

[Dealbh]

An ath phrìs ás déidh so ’se COSSOR aig £23 12s. 6d. ’Se PHILIPS a tha gan deanamh so agus tha an t-inneal a th’annta glé mhath. Tha fear so Stereophonic. Cha ghabh an COSSOR ach aon chlàr aig gach àm.

Ma theid agaibh air not no dhà eile a chruinneachadh bhiodh sibh na b’ fheàrr le <eng>BUSH<gai> aig £28 17s. 6d. Tha an t-inneal anns an fhear so air a dheanamh le GARRARD agus tha e coltach gur e so an t-inneal as fheàrr ann am bocsa-chlàr. Tha am bocsa cuideachd briagha agus faodaidh sibh tòrr chlàir a chur air còmhla gun a bhith gan cur air fear ma seach. Tha am fuaim aige math agus faodaidh sibh doimhneachd a’ chiùil atharrachadh. Chan eil am fear so Stereophonic idir ach gabhaidh sin a leasachadh ma cheannaicheas sibh ceann eile agus <eng>amplifier.<gai> Cosgaidh sin £13 13s. Tha àite air cuideachd airson <eng>Tape-Recorder<gai> a cheangal ris. Tha am bocsa-chlàr tha so math da-rìribh.

Tha PYE a’ deanamh bocsa-chlàr a tha cosg £29 18s. 6d. Tha fear so Stereophonic agus faodaidh sibh doimhneachd a’ chiùil atharrachadh air.

Tha sinn a nis a’ tighinn chun an fheadhainn as daoire. Faodaidh


[TD 204]

sibh iad so a cheannach airson àirneis tighe. Tha fear math ann ris an canar <eng>STEREOSOUND<gai> agus ’se inneal GARRARD a tha ann. Tha e cosg £38 17s., agus tha e Stereophonic. Tha dà <eng>“speaker”<gai> leis airson am fuaim a leigeil a-mach agus mas fheàrr leibh am fuaim a bhith ìosal chan eil agaibh ach am fàgail dùinte.

Ma tha sibh ag iarraidh fear uabhasach spaideil gheibh sibh e aig £87 3s. ’S so <eng>DYNATRON MAZURKA<gai>. Tha bocsa briagha fiodh air agus tha e ’na sheasamh air ceithir chasan. So am bocsa chlàr as fheàrr a gheibh sibh.

Ma tha sibh airson a h-uile pong a tha na h-inneil chiùil a’ dèanamh a chluinntinn bhiodh sibh na b’fheàrr le fear dhe na bocsaichean-chlàr as daoire. Tha barrachd doimhneachd annta. Tha ’n fheadhainn a tha Stereophonic nas fheàrr ann an àite mór. Bhiodh iad gu math freagarrach ann an talla-dannsa, ach cuimhnichibh gum feum iad clàir a tha air an dèanamh air leth dhaibh fhéin.

Tha h-uile gin a dh’ ainmich mi chun a so air an obrachadh le solus an dealain, ach tha feadhainn ann cuideachd a dh’ fhaodas sibh a chluichd far nach eil so ga chleachdadh—anns na h-eileanan air neo ma bhios sibh air chuairt o ’n tigh. Tha iad air an obrachadh le <eng>“battery”.<gai> Tha DANSETTE a’ deanamh fear dhiubh so aig £15 4s. 6d. agus E.M.I. aig £14 3s. 6d. Tha iad aotrom ri ’n giùlan agus cluichdidh iad clàr sam bith.

Gheibh sibh dà sheòrsa snàthaid airson bocsaichean-chlàr. ’Se snàthad léig-ghorm no <eng>“sapphire”<gai> as saoire. Tha i a’ cosg 6s. agus mairidh i ma dhà mhìos. Tha snàthad dhaoimein a’ cosg eadar 15s. agus 30s. ach mairidh i so còrr is bliadhna. Gheibh sibh fuaim nas fheàrr leis an tè so.

[Sanasan]


[TD 205]

Anns An Fhasan
LE EIRIC NIC LEOID

[Dealbh]

THA am fuachd air a thighinn oirnn agus tha cuid de chaileagan air na geansaidhean boban a chur orra airson aon gheamhradh eile. ’S iad sin na caileagan a bhios a’ feitheamh na tìde blàithe le fadachd, a chionn gum bheil fios aca nach eil iad a’ coimhead cho grinn ’s a dh’ fhaodadh iad le na còtaichean “plasdaig” agus na brògan trom. Ach tha feadhainn eile cho bòidheach agus cho sprogail anns a’ gheamhradh ’s a tha iad aig àm sam bith eile de ’n bhliadhna. Oir ’s iad sin na caileagan glic a cheannaich cuid de ’n aodach bhlàth a tha anns an fhasan an tìde so. Tha mise an dràsda a’ dol a dh’ innse dhuibh mu ’n aodach so.

[Dealbh]

Tha geansaidhean ann an dràsda a tha blàth agus sgiobalt. Ri coimhead riu shaoileadh tu an toiseach gur e geansaidh pólo fo geansaidh le amhaich “V” a bh’ ann. ’Sann a tha iad air pólo a chur am broinn “V” ann an aon gheansaidh. Gheibhear a fear so ann am móran dhathan agus gheibhear cuideachd amhaich pólo ’na aonar a dh’ fhaodadh tu cur am broinn amhaich geansaidh “V” sam bith a tha agad, gus nach bi a’ ghaoth a’ séideadh mu d’ amhaich.

Mas e briogais as trice a bhios ort troimh an tìde fhuair chunnaic mi, an là eile ann an uinneig bùtha, aodach còmhdachaidh a chòrdas riut gu cinnteach. B’ e cleòca blàth tartan ann a stuth tiugh clòimh a bh’ ann. Cuiridh mi ’n geall nach fhaic thu móran dhiùbhsan timcheall agus chan fhaca mi dad cho stoilleis riu.


[TD 206]

[Sanas]


[TD 207]

[Dealbh]

Tha fios agad fhéin ma bhios do chasan blàth gun cùm sin an còrr dhiot blàth. Geallaidh mi dhut gum bi bootees suas gu na calpan air a h-uile nighean anns an fhasan am bliadhna—gu fìrinneach, cheannaich mi-fhéin paidhir dhiubh ann bho chionn ghoirid. Gheibh thu a <eng>suede<gai> iad agus ann a leathair—feadhainn dhubh, feadhainn dhonn, feadhainn gheal agus feadhainn dhearg, a ruigeas suas gu do ghlùinean mas toil leat, le sàilean ma dhà òirleach a dh’ àird.

Bhiodh dreas clòimhe mar so feumail cuideachd. ’Se fasan a’ gheamhraidh so air dreasaichean, pìos dhe ’n aodach a bhith mu d’ amhaich mar scarf. Tha iad blàth agus aig an aon àm tha iomadh dòigh air am faod thu an ceangal no suaineadh gus atharrachadh beag a thoir air an aodach.

Bhoill, a chaileagan, ma ghabh sibh mo chomhairle-sa bha sibh blàth agus bòidheach fad a’ gheamhraidh agus an ath thìde bidh earrainn fasain eile ann ag innse dhuibh dé an t-aodach as fheàrr airson an earraich.

[Sanas]


[TD 208]

Iain Maccodrum
LE CAIRISTIONA NIC ’ILLE BHRAITH.
(Ard-sgoil Inbhir Nis.)

CHUALA sinn uile iomradh air Iain MacCodrum, bàrd a rugadh mu dheireadh na seachdamh linne deug ann an Aird an Runnair air taobh an iar Uibhist-a-Tuath. Is e bàrd ainmeil a bha ann agus tha móran naidheachdan is sgeulachdan air an innse mu thimcheall.

Is e aon sgeul a dh’ fhuirich ’nam inntinn an te a leanas.

An uair a bha MacCodrum a’ fuireach ann an Langais, rinn e deiseil aon latha gu falbh a choimhead air Fear Bhaile Raghnaill agus air na càirdean air taobh an iar na dùthcha. Smaoinich a bhean gun gabhadh i an cothrom an uair a dh’ fhalbhadh Iain gu cuirm bheag a dheanamh do bhoireannaich eile a bha anns a’ choimhearsnachd. Bha amharus aig Iain gu robh rudeigin air bonn ged nach do leig e dad air, ach an uair a bha e tuaiream mìle no dhà bho ’n tigh thill e.

Anns na làithean ud bhiodh daoine a’ rùsgadh nan tighean a h-uile Earrach agus a’ cur an tughaidh mar thodhar air an fhearann. ’Se an dearbh obair a bha aig Iain aig an àm agus bha dara ceann an tighe gun sgrath gun chonnlaich. Dhìrich e an àird air an tobhtaidh agus leig e e fhéin sìos troimh na cabair. Bha na boireannaich cruinn mu ’n bhòrd ag òl mogain agus abair gun do chlisg iad.

“Na caraichibh, na caraichibh”, arsa Iain, “cha do rinn mise ach tilleadh a dheanamh an altachaidh dhuibh”.


Am Bucas
Le PEIGI MOIREACH.

CHA shaoil thu air ri fhaicinn nach eil e mar na ceudan eile a chì thu shìos is shuas thall ’s a-bhos, le asnaichean dearga is uinneagan lainnireach agus leis a’ chridhe beag dubh, am fón, ’na theis mheadhon. Cha chreideadh tu mura buineadh tu do ’n bhaile againn fhéin cho sònraichte is cho eadardhealaichte agus a tha bucas a’ fón againne.

Tha mi toilichte fhaicinn gu bheil muinntir a’ bhaile mhóir a nise a’ gabhail beagan alla de ’n bhucas beag, mar a bha Gaye Gambol


[TD 209]

an latha eile san Express, i fhéin is banacharaid ann an dà bhucas ri taobh a chéile a’ bruidhinn ri chéile gus an robh an t-uisge seachad, a dh’ aindeoin na bha a-muigh a’ feitheamh. ’Se sud a’ chiad turas a chunnaic mi buaidhean a’ bhucais a’ faotainn urram. Ach is fhada gu ruig gin eile inbhe bucas aonarach ceann an rathaid againn.

Ach na creid nach bi sinn a’ toirt am feum ceart ás a’ fón, sinn a bhitheas. Agus gach taobh cuideachd, fónadh is fuireach mar gum b’ eadh. Tha cuimhne agam oidhche a chaidh mi null le spàirn a dh’ fhónadh fear a choreigin . . . . có bha romham as a’ bhucas ach Ciorstag Ceit is i a’ fighe aig a peilear. Bha fón sàmhach air a chreathail fo h-uileann. Leig i feasgar math leam a-mach air an uinneig is lean i oirre a’ fighe. Sheas mi, dh’ fhuirich mi, cha robh an còrr air a shon. An ceann fichead mionaid a-mach leatha.

“Ach siuthad thusa,” ars ise, “Thubhairt Magaidh gu fónadh i á Glaschu aig a h-ochd, ach chan fhuirich mise rithe nas fhaide.” Le sin ghabh i dhachaidh agus fhuair mi cothrom dhol an sàs.

Chuala mi mu uair eile a thàinig glag ’sa fón . . . . is gun duine ann . . . . ach chùm e dol gus an do fhreagair Seonaidh Cairt a’ Bhainne anns an dol seachad. B’ e Niall nan Càraichean a bha a’ fónadh is e airson fios a chur do ’n sgoil gu robh Fear-sgrùdaidh nan Sgoil air a’ chidhe is gun robh aige-san ri thoirt an sin le <eng>taxi.<gai> Tha e coltach gu robh sealladh ann, a seana làir is cop ’na bus ’na deann a-null an achaidh, is bha fios aig a’ mhaighstir dé bha roimhe mus robh cas a’ bhodaich an càr Nèill.

Ach chan eil am bucas cho coibhneil do gach neach . . . . le droch oidhche, is dorus nach fhuirich dùinte agus sgread na gaoithe timcheall ort, ciamar a bheir thu chreids air gille aig a’ cheann eile gu bheil gaol agad air, gun eagal a chur air nach ann ri uilebheist a tha ghnothaich?

Tha fuireach eile ann a tha glé mhath sa’ bhucas . . . . ma bhitheas am bus fadalach is uisge ann . . . . tha e tèaruinte is blàth a-stigh. Ach chunnaic mi iad ann nach robh lorg bus . . . . uill, chan fhaca buileach, oir bithidh càraidean meadhon-oidhche cinnteach ás gum bi dorchadas aca. Tha ’m bucas beag blàth is dorcha a-stigh is a-muigh . . . . ma tha thu airson coimhead chì thu a’ ghealach, solus iùil nan leannan. ’Se sin a tha iad ag radh co-dhiù . . . . chan eil mise ris na cleasan so.

Ach tha fios agam gun chuir an dearbh dol-a-mach tha so mo chridhe am iosgaidean aon uair. Air oidhche dhorcha gheamhraidh thug mi ceum gu ceann a’ rathaid gu fónadh. Bha i greannach fhéin agus le fuaim na mara is na gaoithe cha robh mi cho treun ’s a bhithinn


[TD 210]

[Sanas]

aig àird a’ mheadhoin latha idir. Chan eil mi creids nach robh sinne ag obair air seanchasan taibhsean an dearbh oidhche, ach co-dhiù, lean mi air m’ adhart. Cha robh solus sa’ bhucas . . . . mar bu bhitheanta an déidh oidhche danns . . . . agus mar sin cha robh solus iùil agam a-null an rathad. Ràinig mi, dh’ fhosgail mi an dorus agus sheas mi a-stigh. Ma sheas thuislich mi air ni-eigin a-stigh, chaidh gàgail uamhalt mi-nàdurra troimh mo chluasan agus thug mi na buinn. Cha bheireadh bana-bhuidse Tham a’ Shanter na idir làir Sheonaidh orm an uair ud.

Chanainn fhathast gur e each uisge a bha ann mura biodh Dòmhnall Posta air feòrach latha na mhàireach;

“Na chuir thu fhéin a dh’ iarraidh eireagan am bliadhna, a Pheigi? Fhuair mise iad a-raoir, agus abair gu bheil iad mór brèagha, agus slàn ge do sheas amadan air choreigin oirre anns a’ bhucas mus tug mi a-steach iad.”

Nach mi a bha gòrach a’ cur leithid is each uisge ás leth ar bucas beag fhéin, is e cho dòigheil blàth ri tigh céilidh le iomadh fàilt, no mar seirbhiseach beag, grinn, modhail, a chì iomadh nì ach nach leig dad air.


[TD 211]

[Dealbh]

Maise Gnuis
LE EALASAID NIC A’ ROTHAICH.

THA mi a’ sgrìobhadh so airson cuideachadh a thoirt dhuibh a’ taghadh nan Cungaidhean-maise as freagarraiche airson bhur craicinn fhéin. Ach tha nithean eile ri coimhead riutha man dean mi sin. Mar a bi an craiceann air a dheagh choimhead ás a dhéidh cha chuir eadhon na Cungaidhean-maise as daoire tha ri’m faighinn dreach oirbh.

Coimheadadh gach té gu dùrachdach oirre fhéin as an sgàthan. Tha an craiceann ’na dhealbh do bhur faireachdainnean. Ma tha sibh sgìth bi e nochda; agus ma tha sibh ag ithe biadh mi-fhreagarrach bi sin nochda cuideachd. Mar sin ’se so a’ chiad rud a dh’ fheumas sibh coimhead ris—gum bheil sibh a’ faighinn cadal gu leòr agus chan eil mi idir a’ ciallachadh sibh a dh’ fhuireach anns a leabaidh nas fhaide anns na madainnean, fuar ’s gum bheil iad! Cha dean so ach ur deanamh marbhanta an còrr de ’n latha. A bharrachd air a sin na bithibh air ur buaireadh gus cus siotais agus aran milis ithe oir ’se sin na rudan a bhios ag aobharachadh guireanan air a’ chraiceann agus ma dh’ itheas sibh biadh freagarrach bi sin air a leasachadh.

Dìreach mar a tha sibh faiceallach gum bheil an t-aodach a bhios sibh a’ ceannach freagarrach agus briagha, agus ur gruaig air a cur air dòigh ann am fasan an latha, bu chòir dhuibh aig an aon àm feum a dheanamh dhe na Cungaidhean-maise a chuireas àilleachd ’nur gnùis. Chan eil e gu math sam bith a bhith ag éirigh anns a’ mhadainn ’s a’ cur oirbh crathadh de phùdar is suathadh le <eng>lipstick.<gai> Feumaidh an craiceann a bhith air a ghlanadh gu math agus air a bheathachadh;


[TD 212]

agus bu chòir dhuibh a bhith cho cunbhalach mun so agus a tha sibh mu ghlanadh ur fiaclan. Nuair a bhios so dèanta faodaidh sibh na Cungaidhean-maise a chur oirbh.

Anns an ath àireamh innsidh mi dhuibh ciamar as còir an glanadh ’s am beathachadh so a bhith air a dhèanamh agus dé na Cungaidhean-nighe as freagarraiche dhuibh.

Bu mhath leam anns an dealachadh comhairle a thoirt oirbh. An do bheachdaich sibh riamh air snuadh ur gnùis? Am bi fiamh a’ ghàire air ur n-aodann nuair a thachras sibh ri neach? Chan eil deifir dé cho gann ’s a tha nighean de bhòichead ma tha i a’ coimhead toilichte agus a’ faireachdainn toilichte. ’S mór an t-atharrachadh a ni e. Bidh cus a bharrachd chàirdean aig a’ nighean a bheir toileachas do chàch ’s a bhitheas aig an té tha coma co-dhiù—gu brith dé cho àlainn ’s a tha i.

[Sanas]


[TD 213]

Aobhar Coillteir
LE TOMAS QUEEN

ANN an Alba, tha am fearann a tha fo chraobh a’ meudachadh gach bliadhna. Mar sin feumar barrachd dhaoine fhaighinn gus na coilltean ùra a stéidheachadh agus coimhead ás an déidh—gan glanadh, gan gearradh, is gan tanachadh agus a’ cur nan craobhan òga. Tha sgoiltean aig Coimisean nan Coilltean far am faigh gillean òga stiùireadh anns an obair chudthromach so. Tha iad air an suidheachadh anns na coilltean móra agus tha na gillean a’ fuireach anns an sgoil fhads a tha iad ag ionnsachadh.

Mum bi gille air a ghabhail ann an té de na sgoiltean so, feumaidh e an toiseach dà bhliadhna chur seachad ag obair ann an coille-ionnsachaidh agus an sin ceasnachadh fhiachainn a dh’ fhaicinn am bheil e freagarrach gus a dhol air adhart. Feumaidh an gille a bhith eadar naoi bliadhna deug agus cóig bliadhna fichead a dh’ aois. Fad an dà bhliadhna a bhios an gille anns a’ choille ionnsachaidh, seallar dha ciamar a ni e feansadh, claisearachd, cur nan craobh, agus gnìomhan eile co-cheangailte ris an obair. Feumaidh e e fhéin a dheanamh fiosrachail mu na h-innealan a bhios e a’ cleachdadh agus a’ leigeil fhaicinn gum bheil ùidh aige anns an obair. Bidh am prìomh-choilltear a’ gabhail beachd air a’ ghille fad na h-ùine agus aig ceann an dàrna bliadhna, innsidh esan dhà ma tha e freagarrach airson a


[TD 214]

dhol air adhart dha ’n sgoil.

Anns an sgoil, tha móran nithean air an teagaisg—mar a tha luibh-eòlais choilltean, deifir ùir, casgadh-teine, tomhais fearann, leughadh-cairt—agus aig an aon àm, tha an luchd-ionnsachaidh ri obair a-muigh anns a’ choille. Tha ceasnachaidhean aig an luchd-ionnsachaidh ri fhiachainn o àm gu àm agus aig crìoch na cùrsa, ma tha iad air sin a dhèanamh gu dòigheil agus ma tha iad sgileil anns an obair, tha iad a’ faighinn Teisteanas Coillteir. Aon uair ’s gum bheil so aige faodaidh an coilltear obair fhaighinn chan ann a-mhàin aig Coimisean nan Coilltean ach an coille prìmheadach no ann an coilltean thall thairis.

Ma tha an coilltear a’ tòiseachadh còmhla ris a’ Choimisean ’s àbhaist dha anns a’ chiad dhol a-mach a bhith ’na fhear-cuideachaidh maille ri prìomh-choilltear. Tha e a’ coimhead ás déidh earrann de ’n choille an toiseach agus mean air mhean tha e a’ gabhail os làimh beagan de riaghlas na h-obrach. Gheibh am fear-cuideachaidh gu bhith ’na choilltear agus an sin ’na phrìomh-choilltear mas fhiach e e, agus nuair a tha àite ann dha.

Ma tha sibh airson tuilleadh fios fhaighinn mu’n chùis, sgrìobhaibh gu <eng>“The Chief Education Officer”, Forestry Commission, 25 Saville Row, London, W.1.<gai>

[Sanasan]


[TD 215]

Co-fhaireachdainn
LE CAIRISTIONA DICK

BHA i ’na suidhe air a’ chnoc bheag aig ceann na pàirce a’ smuaineachadh dé bu chòir dhi a dhèanamh. Bha an Oilthigh a’ tòiseachadh ann a seachdain eile agus cha robh fhios aice fhathast an robh i a’ dol a dh’ fhalbh gus nach robh. Bha feum aig a h-athair oirre. Cha robh fhios aice robh e dhe ’n bheachd gu robh i a’ falbh no robh e cinnteach gu robh i a’ fuireach. Cha tuirt e guth. Chun a so cha do rinn i a h-inntinn fhéin suas mu rud sam bith. Chaidh i dha ’n sgoil nuair a bha i cóig bliadhna agus dh’ fhalbh i dh’ an Ard-sgoil nuair a bha i dusan. Thainig i dhachaidh aig toiseach na làithean-saora agus thill i dha ’n sgoil nuair a bha iad seachad. Carson as e a màthair-se a thugadh air falbh?

Ged a dh’ iarradh i comhairle air duine co-dhiù bu chòir dhi falbh no fuireach chan fhaigheadh i ach freagairt a rèir nàduir an duine sin. Chanadh am ministear rithe i chuimhneachadh air a’ Cheathramh Aithn. Chanadh Eiric piuthar a màthar rithe chuimhneachadh i dh’ fhalbh—gun robh a beatha fhéin aice ri coimhead ris: nach fhaigheadh i taing a’ choin airson fuireach. Bha Eiric an còmhnaidh cho feumach air taing. Chanadh Annag a piuthar rithe i dheanamh a rud a thogradh i fhéin. Bha Annag ’na ban-altrum ann an Ospital mór ann an Glaschu agus thill i gu h-obair cho luath ’s a bha an tiodhlacadh seachad. Bha i a’ smuaineachadh nach deanadh iad an gnothach ás a h-aonais. An robh i a’ tuigsinn idir nam marbhadh càr i am màireach gum feumadh iad deanamh ás a h-aonais?

Seall cho snog ’s a bha a’ ghaoth a’ gluasad bàrr an fheòir. Chan e i fhéin a smuainich air na faclan ud. Chual i roimhe iad. Càite?

“An oiteag luaineach feadh nam bruach

A’ gluasad bàrr an fheòir!”

Sa’ sgoil. Nan d’ reachadh i dhachaidh is sud innse dha màthair bhiodh i fad an latha ga radh rithe fhéin ’s gun foir aice gu robh duine ga cluinntinn. ’S iomadh turas a thainig i air a màthair agus i ag obair air feadh an tighe a’ cantainn a-mach cruaidh na smuaintean a bhiodh a’ ruith ’na h-inntinn agus thòisicheadh an dithis aca ri gàireachdaich. Nach buidhe dha na báird mar a gheibh iad faclan briagha airson na rudan a tha iad a’ faicinn a chur an céill—ga faicinn le sùilean deifirichte bhuainne cuideachd.

<eng>“Black as Ash buds in May.”<gai>


[TD 216]

Chan fhac i craobh uinnsinn gus an deach i dh’ Inbhirnis ach an sin fhéin cha tug i an aire gu robh na craobhan uile còmhdaichte leis an duillich ùr ghorm agus a’ chraobh uinnsinn fhathast gun bhristeadh—bha bàrr nam meangan glasa cho dubh ’s a bha iad riamh.

Cha robh duine aice nis dh’an innseadh i na rudan a bhiodh i a’ faicinn ’s a’ smuaineachadh agus mar sin cha robh an aon tlachd annta. Thòisicheadh i air rudan innse uaireannan agus stadadh i ’na dheis meadhain. Bha e a’ tighinn uice nach robh i ach a’ bruidhinn air rud gun dòigh. Bha na laoigh a’ cluichd, a làn a’ tighinn a-stigh aig ceann na croiteadh, brògan anns a’ Chatalogue le goban cho biorach ri biorach, easgan mhór dhubh anns an abhainn, cho fuar ’s a bha an t-uisge a’ coimhead, bàrdachd a bha i a’ leughadh, cho math ’s a bha tea air a deanamh le uisge na beinne nuair a bhiodh iad aig a’ mhòine. Bha rudeigin air falbh ás a beatha agus bha i a’ smuaineachadh uaireannan nach b’ fhiach a bhith beò ás aonais.

Rinn i beagan rànaich nuair a bhàsaich a màthair ach cha robh sin ach gun robh i a’ faicinn chàich a’ rànaich. ’S gann gun do bhruidhinn i oirre o ’n uair sin ach cha robh i a’ falbh ás a h-inntinn. Thòisich i nis ri rànaich agus a cridhe briste. Thuirt am ministear rithe nach deanadh math dhi a bhith a’ caoidh a màthar. Chan ann ga caoidh a bha i ’sann a bha i ga h-ionndrain.

[Sanas]


[TD 217]

An Oigridh Agus A’ Ghaidhlig
Le IAIN MAC-A-PHEARSAIN

(Dh’ iarr sinn air Mgr. Mac-a-phearsain a bheachdan mu ’n chuspair so a chur an céill.—Fir-deasachaidh.)

THA e dualach ann an cùisean na Gàidhlige gu bheil nithean gu tric air am fàgail an urra ri daoine tha air tighinn gu sean aois no co-dhiù gu aois a’ mheadhon-latha. Tha e dualach cuideachd gum bi urracha-móra na Gàidhlige a’ deanamh tàire air beachdan dhaoine as òige na iad fhéin. Is dona an aithlis air a’ Ghàidhlig gu bheilear a’ cur glas-ghuib air na daoine òga a dh’ fhaodadh móran a bharrachd a dhèanamh air a son na tha iad a’ dèanamh.

Mura bheil bun de fhiasaig ghlais agus sgall gu d’ chùl ort tha cuid a nì tàire ort ma thogas tu do ghuth idir ann an cùisean na Gàidhlige. “Dé ’n t-eòlas a th’ aige-san,” cluinnidh tu, “’s gun e ach fichead bliadhna no cóig no deich ar fhichead!” Ach cha chùm sin an òigridh gun am beachdan a bhith aca, agus ’se an call nach eil na beachdan sin a’ tighinn am follais nas trice.

Is ann air an òigridh a tha beatha agus bàs ar cànain an crochadh. Tha e toirt misnich dhuinn a bhith faicinn gu bheil cuid de luchd-stiùiridh an Fhoghluim a’ fosgladh an sùl mu dheireadh thall a thaobh oileanachadh na Gàidhlige. Cha bhi cànan sam bith fallain mura bi e air bilean na h-òigridh agus cha mhotha na sin a bhios an eanchainn ’s an inntinn fallain mur eil iad air an leudachadh anns a’ chànain as dlùithe dhaibh—is e sin cànan na coimhearsnachd ’s chan e cànan na sgoile.

Bu mhath leam beagan smuaintean a chur sìos air beachd na h-òigridh air a’ Ghàidhlig. Faodaidh gum bi na smuaintean sin ladarna, a bharrachd air a bhith dàna, ach mar as ladarna iad ’sann as dòcha iad brag a thoirt air na seiceannan a tha iad a’ lorg.

Anns a’ chiad àite dé beachd na cloinne a tha fhathast anns an sgoil? Mar as trice tha beachdan na cloinne air an stéidheachadh air beachdan nam pàrantan no beachdan a’ mhaighstir-sgoile no beachdan duine sam bith a tha air tighinn gu aois. A dh’ aindeoin sin (no mar thoradh air a sin, ’se as dòcha) chì sinn iad a’ tighinn


[TD 218]

do ’n àrd-sgoil aig dà bhliadhna dheug agus beachdan gu math làidir aca air a’ Ghàidhlig.

Bithidh cuid a chanas, “Si a’ Ghàidhlig as fheàrr leam agus is ’s fheàrr a th’ agam.” Chan eil iad sin cho pailt ’s a bu mhath leinn iad a bhith, ach tha iad ann air a shon sin. Their cuid eile, “Gabhaidh mi Gàidhlig mar chuspair anns an sgoil, ach tha m’ athair ag ràdh gum bithinn cho math ás a h-aonais; gun cuir i bacadh air a’ Bheurla agam, agus gu robh esan air ìre na b’ fheàrr na ’n dubh-chosnadh a thoirt a-mach mura b’ e mar a chùm a’ Ghàidhlig air ais e.” Chan eil a’ bheachd so mar iongnadh. An uair a sheallas tu thugad is bhuat ’s a chì thu bancair gun Ghàidhlig, dotair gun Ghàidhlig, maighstir-sgoile gun Ghàidhlig, tha thu dualach a bhith toirt ort fhéin a chreidsinn gur e cion na Beurla agadsa as coireach nach eil obair mar sud agad. Tha móran anns na h-eileanan a’ creidsinn ma tha Beurla mhath agad gu bheil tuigse agus toinisg agad cuideachd!

Air an fheadhainn a chanas gun cuir a’ Ghàidhlig maill ort tha glé thric taobh eile. Nam bruidhninn-sa Beurla riutha chanadh iad, “A’ ghlaoic bhochd, mar a tha e leis an fhearas-mhóra.”

Cluinnidh tu deòthanach no dhà eile ag ràdh, <eng>“My father and mother speak Gaelic but I cannot speak it and I don’t want to learn it”.<gai> Chan eil Gàidhlig aca sin idir agus mar as trice chan eil a’ Bheurla aca ròine nas fheàrr na aig càch.

Thachair mi ri móran anns a’ chiad bhuidhinn, a chionn ’s gu bheil a’ Ghàidhlig riatanach fallain fhathast ann an Uibhist-a-tuath, far a bheil mi a’ deanamh oidhirp air teagasg Gàidhlig do chlann sgoile. Thachair mi ri corra dhuine anns an dara buidheann cuideachd. An toiseach chuir e iongnadh orm gum biodh a’ bheachd so aig uiread de ’n t-sluagh, ach a nis ’sann a tha e cur iongnadh orm nach eil barrachd a’ géilleadh do ’n dearbh bharail. Gabh eilean sam bith anns a’ Ghaidhealtachd agus cunntais cia mheud duine le Gàidhlig aig am bheil na h-obraichean ris am bheil daoine a’ coimhead suas, obraichean mar a dh’ ainmich mi cheana. Cha chuir e móran bruaillein ort an cunntais. Chan e gu bheil sinne a’ deanamh tàire air na daoine a tha gleidheadh nan obraichean sin. Tha feadhainn dhiubh cho tuigseach ’s gun dean iad oidhirp air cànan an t-sluaigh ionnsachadh, agus tha feadhainn dhiubh a’ dèanamh barrachd feum do ’n Ghàidhlig na tha a “càirdean” fhéin. Ach tha feadhainn eile ann cuideachd, agus tha e doirbh a thuigsinn carson a leigeas sinn a leas a bhith a’ dèanamh iomlaid ri tir-mór airson an leithid, mur nach biodh daoine


[TD 219]

làmhcharach idir anns na h-eileanan a dhèanadh an aon obair agus a tha iadsan a’ dèanamh.

’Se sin cnag na cùise. Ciamar a bheir sinn air eileanaich tilleadh bharr tir-mór gus am beòshlaint a chosnadh anns na h-eileanan, agus gu bhith ’nan deagh eisimpleir do ’n òigridh? Chan eil mi ag ràdh gu bheil cosnadh ann dhaibh uile, no gum bi an cothrom aca gus an tàlantan a bhuileachadh, ach tha fios gu bheil cosnadh ann do mhóran nach gabh an cothrom air. Chan eil e furasda a’ cheist so fhuasgladh, ach nan deanamaid barrachd oidhirp air a fuasgladh bhristeadh e sìos am beachd breòite so gur ann a tha a’ Ghàidhlig a’ cur cas-bhacaidh air duine ann a bhith a’ sireadh a bheòshlaint.

Tha feallsanachd an eileanaich car coltach ri <eng>“pragmatism”<gai> an Ameireaganaich—“Gus am faic cha chreid”. Cha toir e móran cluaise do fhear a bhios a’ bragadaich air àrd-ùrlar an Glaschu mu chor na Gàidhlige. Tha e nas teòma na sin. Tha fios aige gu bheil am fear sin, a dh’ aindeoin a chuid bòilich, cho déidheil air T.V. ’s air Marks & Spencer ’s nach deanadh e a dhachaidh anns na h-eileanan air rud a chunnaic e riamh. ’Se so call mór na Gàidhlige—an fheadhainn a dh’ fhaodadh a bhith ga brosnachadh aig an taigh a bhun ’s a lorg, a bhith dèanamh an dachaidh anns na bailtean móra, agus iad an sin airson dà adhbhar, cion na deòin agus cion a’ chothroim.

Sin an seòrsa saoghail anns am bheil òigridh nan eileanan ag éirigh suas. Tha fios gu bheil buaidh aige air am barail air an cànan fhéin.

Tha corra bhliadhna o bha beachd neònach eile air a sparradh air an òigridh mus dainig iad gu aois cùisean a bhreithneachadh dhaibh fhéin. Is e sin, gu bheil e mì-nàdurra Gàidhlig a bhruidhinn ann an suidhichidhean àraidh. Tha móran chloinne caran socharach a thaobh Gàidhlig a bhruidhinn ris a’ bhan-sgoilear no ris a’ mhaighstir-sgoile, a chionn gu bheil iad a’ smaoineachadh nach eil e “buileach ceart” sin a dhèanamh. Uair is uair chunnaic mi balach ás an aon sgìr rium nach bruidhneadh facal rium ach Gàidhlig nan tachradh e rium air druim dearg an rathaid mhóir; ach nam bruidhninn Gàidhlig ris anns an sgoil, thuiteadh a shud ’s a shad air ’s bhruidhneadh e rium gu diùid ann am Beurla.

Cha do chuidich na sgoiltean fhéin leis an t-suidheachadh so; ’sann a chuir iad na seachd dunaidh air. An àite bhith leudachadh inntinn an leanaibh troimh a chiad chànan bhatar a’ sparradh na Beurla air gus an robh i a’ sgogadh air.


[TD 220]

[Sanas]


[TD 221]

Ann an teagasg na Gàidhlig mar chuspair bha agus tha e mar chleachdadh a bhith ga meas mar chànan de nach eil air fhàgail ach an cnàimh ’s an craiceann. Is iongantach gu faigh thu fear-teagaisg sgoile anns an Fhraing a’ dèanamh leasan air Daudet agus a’ mìneachadh na Fraingeis ann am Beurla. Is iongantach gu faigh thu móran luchd-teagaisg Gàidhlig a’ dèanamh leasan air Cead Deireannach nam Beann ’s ga mhìneachadh ann an Gàidhlig! Chan eil mi cho cinnteach cuideachd gu bheil luchd-teagaisg nan cànan Ceilteach anns na h-Oilthighean a’ cleachdadh na Gàidhlige cho tric ’s a dh’ fhaodadh iad.

Anns na suidhichidhean sin a bheil e mar iongnadh ged a bhiodh an òigridh a’ deanamh tàire air a’ Ghàidhlig? Ma bhios iad ga cur air chùl anns na h-eileanan ’s motha buileach a leigeas iad leis an t-sruth i an uair a thogas iad orra gu tir-mór. Sgoilearan a dh’ fhàgas Uibhist no Na Hearadh nach bruidhneadh roimhe ach Gàidhlig ri chéile, cha bhi iad bliadhna am Port-righeadh no an Inbhir-Nis an uair nach deanadh iad còmhradh ri chéile ach ann am Beurla. Ma theid iad dh’ an cholaisde no dh’ an oilthigh ’s iongantach gum bruidhinn iad idir facal Gàidhlig ri chéile; agus an uair a thilleas iad chun na dachaidh ’s ann a bhios seòrsa de nàire orra ma thig orra Gàidhlig a bhruidhinn.

Ma tha mi air a bhith cur nan dubhan air na dathan thuige so bu mhath leam a radh gu bheil móran de ’n òigridh glé mheasail air a’ Ghàidhlig. Saoilidh mi gun deanadh iad am barrachd air a son nam faigheadh iad an tuilleadh misnich. Gu mì-fhortanach tha cùisean na Gàidhlig ann an làmhan sheann daoine, no co-dhiù daoine tha seann-fhasanta. Ma tha a’ chànan gus a ceann a thogail feumar barrachd a chur an urra ri daoine òga làmhcharach aig a bheil beachdan cothrom, adhartach. Cia mheud duine fo dheich bliadhna fichead a tha air Comhairle a’ Chomuinn Ghaidhealaich? Ged a bhitheadh iad ann am faigheadh iad móran éisdeachd?

Tha caochladh dhòghannan, saoilidh mi, air an gabhadh an òigridh brosnachadh gu bhith gabhail barrachd ùidh ann an sgrìobhadh agus bruidhinn na Gàidhlig.

A bheil am B.B.C. a’ deanamh na dh’ fhaodadh iad gu bhith leigeil le daoine òga an guth a thogail? Carson nach biodh prógram ann an Gàidhlig coltach ri <eng>Top of the Form<gai> ann am Beurla—co-fharpais eadar na sgoiltean anns a bheilear a’ teagasg Gàidhlig? Carson nach biodh deasbadan ann an Gàidhlig eadar Comuinn Ghaidhealaich nan Oilthighean air an craobh-sgaoileadh?

Carson nach eil barrachd cho-fharpaisean aig a’ Mhòd airson


[TD 222]

feadhainn o shia bliadhna deug gu naoi bliadhna deug? Bho chionn ghoirid thairg an Saltire Society duais do ’n sgoil a b’ fheàrr a dhèanadh sgrùdadh <eng>(project)<gai> air cuspair Albanach. Carson nach toireadh An Comunn Gaidhealach no comunn sam bith eile duais airson rud de ’n t-seòrsa sin a dhèanamh ann an Gàidhlig?

Carson nach cuireadh Comhairlean an Fhoghluim anns a’ Ghaidhealtachd air chois càmpaichean airson sgoilearan (16-18) far am biodh, chan e mhàin fealla-dhà, ach deasbad is òraidean is conaltradh air cùisean a bhuineas do ’n Ghàidhlig? Thatar a’ dèanamh so anns a’ Chuimrigh. Saoil nach gabhadh e dèanamh an Alba cuideachd?

Chan eil an sin ach beagan bheachdan air dòghannan anns am faodamaid an òigridh a phiobrachadh mus tig giorra-shaoghail air a’ Ghàidhlig. Feumaidh sinn ceann an amuill a chumail ri cleachdaidhean an latha anns a bheil sinn beò. Chan eil sin ri radha gu feum sinn nithean luachmhor nan amannan a chaidh seachad a leigeil ris na gaothan. Tha sinn dualach an diugh a bhith leantainn a’ mhóir-shluaigh, co-dhiù, ’sann air slighe cheart no cheàrr a tha iad. Gu cunbhalach tha sinn a’ tréigsinn nan nithean as uaisle air sgàth nithean as suaraiche. Chan e an òigridh fhéin as coireach mas fheàrr leotha Mòrag á Dunbheagain na Mo Nighean Donn á Còrnaig. Dé an còrr a dh’ iarradh tu an uair a bhios an fheadhainn a tha gabhail orra fhéin a bhith strì ás leth na Gàidhlige a’ leigeil ris do ’n t-saoghal mhór an creuchdan agus a’ falach nan nithean as uaisle ’s as prìseile?

Ma tha ath-leasachadh gu bhith air a’ Ghàidhlig ’sann an lùib na h-òigridh a dh’ fheumas e tòiseachadh. Tha iomadach cnap-starra as an rathad. Cha do rinn mise fuasgladh air a h-uile ceist a chuir mi agus cha mhotha thairg mi leigheas airson nan creuchdan. Ach tha mi ’n dòchas gun gluaisear cuideigin eile gus mo bheachdan a theannachadh, no a riabadh ás a chéile anns an ath àireamh de Ghairm.

[Sanas]


[TD 223]

Fios Bho’n Bhard
Le DONNCHADH MACDHUN-LEIBHE (Pretoria.)

(’S iomadh litir thlachdmhor a fhuair sinn bho Dhonnchadh MacDhun-léibheann s na deich bliadhna a chaidh seachad. Fhuair sinn tè aig deireadh 1961 a chuir iomagain oirnn, ach gu fortanach tha ar caraid an déidh togail air a rithist, agus tha spionnadh ’na ghuth agus ’na sgrìobhadh mar as àbhaist. Tha fhios againn nach can e dad nas miosa na “Am peasan!” nuair a chì e an earrainn bheag so de ’n litir aige an clò, oir tha i a’ soilleireachadh dhuinn màthair-aobhar na bàrdachd a chuir e thugainn.)

“Tha an bhliadhna an éis a falbh, agus theab mise falbh leatha. Ataim, tha mi am bith, agus tha mi a’ cur dearbhadh dhuit air a sin an luib na litreach so, ach o chionn ceithir-latha-deug bha mi am bith agus bu e sin uile. Cha robh an teàrnadh ach caol. A rèir nan leighichean is e bha ceàrr gun do chùm mi ògail ro fhada, mar gum b’eadh, agus thàinig an aois orm ’na ruathar. Ach an déidh mo sgrùdadh le “leighichean sònraichte” <eng>(specialists)<gai> a ghabh dealbhan de gach gnè (<eng>cardiagraphs, X-rays,<gai> tinneas nan cuislean am eanchainn le inneal nuadh 7c) agus an deaghaidh slugadh de phillichean, tablaidean, capsulan, phùdar agus measgachadh agus a phuinnseannachadh leth sgìreachd, tha mi am bith agus a’ dol am feabhas. O chionn seachdain cha robh de lùth am mheòir is a thogadh an pheann agus cha chuimhnichinn eadar an leaba agus an dorus.

Tha na rannan a tha mi a’ cur chugad car muladach airson duilleagan shunndach Ghairm, ach tha iad fìor. Cha bu mhisde cuid de na sreathan agus de an ranndachd beagan bleith agus lìomhadh, tha iad garbh an sud ’s an so, ach ged, ar leam, tha sin am chomas, tha an oidhirp thar mo chomais. Tha mi glé fhann fhathast. Agus tha an rogha leth-sgeul agam. Chomhairlich na leighichean gun mi a ghabhail ealla ri nithean cudthromach sam bith, oir tha iad am beachd gu bheil cuislean m’ eanchainn air fàs brisg. An e, ma ta, “Ataim”


[TD 224]

[Dealbh]


[TD 225]

guileag na h-eala? Chan e, tha mise a’ dol a dhol nas fheàrr agus a’ cur romham gum faic thu “annas mo làimhe” tacan fhathast. Ach tha mi fìor bhreòite, rud annasach dhòmhsa . . . .”

Ataim

Atàim, is eadh, atàim, tha mise am bith
measg greadhnachas, is uaill, is maoin an bhaile mhòir
le ceudan agus mìltean tha ’nan ruith
mar sheangain shiùbhlach dò-chlaoidhte cur ri an stòr.
San aitreabh so tha sruthan shean is òg
gach latha a’ sruthadh mar an abhainn dhian,
ach fhathast—measg nam mìltean slòigh—
tha mise an dìthreabh—mar an fàsaich chian.

Tha mise am bith—tha is gun fhios do chàch
a tha gun omhail is gun suim air neach
a tha mar fhuidheall nach eil nis a’ snàmh
air sruth na tìm, ach ann an òb fa seach;
an còs fa seach aig oir is taobh na bruaich
an cuairteig mhairbh air leth o chom na h-aibhne luath,
an abhainn shiùbhlach ruith mar each gun stuam
air bhàinidh dheirg an éis a réis gu cuan.

San deasboireachd is conaltradh a tha gun tàmh
mu ’m thimcheall aig luchd aigeantachd an t-saoghail,
an saoghal beò nach aithne pian no pràmh,
tha mise balbh, am thosd; mo shaoghal mu sgaoil.
Mi am chrùban crom is creat mo bheatha ’na smùr,
na cabair bhriste a’ sadadh dian mu ’m dhruim
’s mu ’m ghualaibh; agus anns an stùr
tha ballachan mo bheatha is iad ’nan tuim.

Ach tha mi am bith, an cuimhnichean na dh’ fhalbh,
an cuimhnichean a thig aiteal gréin’ no tonn na gaoithe,
na cuimhnichean as mìlse is tric iad searbh
is geur, mar threaghad troimh m’ anam, treaghad, och, a’ ghaoil.
Tha mise am bith, tha an cuimhnichean gaoil,
an cuimhnichean tha ag iadhadh mall gun tàmh,
ag iadhadh, toinneamh, measgachadh mar cheò air slios na beinne mhaoil
a’ snàmh troimh chéile, is mise meilichte, sith-fhannaichte, gam chnàmh.


[TD 226]

Ach, O, nach tigeadh tuil gu bàrr nam bruach
a sguabadh tur gach cuairteag agus còs
air uchd na h-aibhne bhrais ’na leumraich luath,
’na cobhrach gheal ag ionnlaid glan gun ghò
gach aisling, cuimhnichean, is beachd is smuain,
iad uile, lom-lan còmhla, air a h-uchd a’ snàmh;
is mise fòs, is eadh, mise fòs, a luaidh,
’nam dheann, le ailghios, snàmh gu cuan an tàimh.

O, luaidh nan luaidh a tha fo an sgàile thall,
ged chaochail thu, cha tusa, ach mise, dh’ fhuiling bàs.
Tha thusa am bith, is t’ fhiamh-ghàire bhòidheach mhall
mar aiteal aingealach loinneil gam smèideadh ’s a’ toirt fàs
do m’ sgiathaibh a ghiùlanas mi troimh an sgàil,
an ceathach tha eadar sinn is saoghal na suain,
sam bi sinn suaint’ le chéile an déidh toirt buaidh air bàs
an glòir, an suaimhneas, ’s an aoibhneas tha bith-bhuan.

[Sanas]


[TD 227]

Cuairt Air Ceos
Le RUAIRIDH MAC A’ GHOBHAINN

“’S an deanntagach ruadh
Fàs suas sa’ chagailt bha blàth.”

NACH tric a thig an smuain a tha sin gu ar n-aire nuair a bheir sinn cuairt agus a chì sinn tobhtachan a bha aig aon uair ’nan ionadan fasgaidh do mhuinntir a tha nis air falbh. Tha a h-eachdraidh fhéin aig gach tobhta, agus chan ann a-mhàin aig na tobhtachan ach aig iomadaidh àite eile a tha air an ainmeachadh ás déidh daoine àraidh no airson nì àraidh a thachair aig na h-àiteachan sin.

Thug mi cuairt timcheall baile mo sheanar, Ceòs ann an Leódhus, bho chionn ghoirid, agus bha m’ inntinn a’ dol air ais gu seanchasan a bha mi air a chluinntinn mu “Seann Cheòs”. Thòisich mi aig Glaic nam Fiadh, agus ged nach eil fiadh ri fhaicinn ann an diugh tha e cinnteach gu robh iad ann aig àm a choreigin. Tha fear anns a’ bhaile a tha gu math seachad air a’ leth-cheud a mhionnaicheas gu fac e fiadh anns a’ Ghlaic nuair a bha e ’na bhalach, agus an uair a dh’ fhaighnicheas tu dheth dé rinn e nuair a chunnaic e am fiadh, their e: “Chaidh mi ás a dhéidh le sguab chorca!” Ged is ann caol a bha a dhòchas air gréim fhaighinn air an fhiadh có ’s urrainn a radh nach fhaca e e?

Tha dhà no thrì thobhtachan anns a’ Ghlaic agus ’nam measg tha tobhta Aonghais Mhóir. Nam biodh e an diugh a’ dol a thoirt cuairt troimh ’n Ghlaic dh’ fhaodadh e a ràdh mar a thubhairt am bàrd:

Seileach is luachair,
Cluaran, muran is stàrr
Air tachdadh nam fuaran
An d’ fhuair mi iomadh deoch-phàit’.

Oir tha am fuaran a bha ri taobh a thighe ann fhathast gun dad a dhìth oirre ach a glanadh. ’Se duine eirmiseach a bha ann an Aonghas Mór tha e coltach, agus air là àraidh, is e féin agus nàbuidh dhà ’nan seasamh aig ceann an tighe chunnaic iad fear ris an cainte Dùbhghall le gobhar, ’s e dol ga bhualadh air raon. “Aonghais”, ars am fear a bha còmhla ris, “Seall air Dùbhghall leis a’ ghobhar”. Rinn Aonghas e féin dìreach agus sheall e taobh Dhùbhghaill agus ars esan ri charaid: “Có am fear ac’ air a bheil Dùbhghall?” Có an strainnsear do ’n bhaile a b’ urrainn an diugh a radh gur h-iomadh oidhche shona a chuir Aonghas seachad anns a’ Ghlaic còmhla ris a’


[TD 228]

[Dealbh]
Seann Cheòs. Chì sibh Leac na Ceàrdaich sa’ mheadhon. Tha e iomchuidh gu leòr gur h-e garaids a tha an diugh air làrach na ceàrdaich.

(an dealbh le Niall MacLeòid, Glaic nam Fiadh)


[TD 229]

chù, “Brudan”, a bheireadh a-steach dhà fàdan mònach ás a’ chruaich ’na bheul.

An déidh a’ Ghlaic fhàgail thàinig mi gu Leac na Ceàrdaich. Tha an leac ann fhathast ach chan eil foir air a’ cheàrdaich. ’S iongantach mura robh gleadhar gu leòr timcheall air an àite so uaireigin, oir far a bheil Tigh an Dotair an diugh ’na sheasamh bha an seann tigh-sgoile, agus tha mi a’ creidsinn gu robh am maighstir-sgoile coltach ri maighstir-sgoile Goldsmith a bha <eng>“passing rich with forty pounds a year”.<gai> An dùil an robh e riamh air cluinntinn mu ’n E.I.S. agus an S.S.A., agus mar a tha iad gu tric an amhaichean a chéile?

Dlùth do Leac na Ceàrdaich tha an seann Phost Office, no seann tigh Aonghais Alasdair a bha ’na shaor, agus mu ’n duirt Murchadh Gobha a bha greis a’ teagasg ann an sgoil Chnoc-Iain-Duibh:

Aig taobh an t-sàile tha saor a’ tàmhachd
An laoch chaidh àrach air bràigh nam mòinteach
Chan iarrainn àicheadh ach bhith ’na nàbachd
Tha chiall ’s a chàirdeas toirt bàrr air móran.

Dh’fhàg mi tigh “an laoich chaidh àrach air bràigh nam mòinteach” agus rinn mi mo rathad chun na seann eaglais, agus nach ann mu dheidhinn an ionaid so a bha Murchadh Gobha a’ labhart nuair a thubhairt e:

Gach latha Sàbaid an Eilean Hàbhaigh
Tha ’n soisgeul blàth ann le Maighstir Dòmhnall.

Tha ballaichean na h-eaglais fhathast ’nan seasamh gu daingeann mar gum biodh ’na charragh-cuimhne do ’n ghinealach a tha ag éirigh suas gum b’ e so àite far an robh an athraichean a’ cruinneachadh a dh’ éisdeachd ri Facal an Tighearna.

Bhiodh e freagarrach an déidh dhomh bhith ’nam sheasamh aig an t-seann eaglais gum falbhadh mo smuaintean chun an t-seann mhansa. Tha am mansa fhathast ’na sheasamh agus suidhichte anns an àite far an robh Sir Seumas MacMhathain an dùil an caisteal a thogail. Tha eachdraidh air cùl a’ mhansa agus nach biodh eachdraidh gu leòr ann ged nach biodh ann ach gun chaidil Mac an t-Srònaich ann uair no dhà.

Bha an oidhche a’ tuiteam agus bha mi a’ tighinn gu ceann mo chuairt, ach air an t-slighe dhachaidh bha an smuain ud fhathast air m’ aire:

“’S an deanntagach ruadh
Fàs suas sa’ chagailt bha blàth”.


[TD 230]

[Sanas]


[TD 231]

Comhstri Na h-Ath
Le RUAIRIDH MACGILLEATHAIN

UAIR dha robh an saoghal ’se bothan glé fheumail a bha san Ath, ged nach robh ar gnìomh uaireannan a’ sealltainn gu robh sinn a’ faicinn a feumalachd.

Bhiodh sgrath air an àirigh agus tughadh air a’ mhuilinn ach ’se sop còmhlaich an sud ’s an so a bhiodh air an Ath ’s cha mhór nach biodh a h-aisnichean cho lom ri staingean cléibh. ’S iongantach mar a h-e sin a thog a seanfhacal “Tughadh na h-àth air a’ mhuilinn ’s bior na surraig air an àirigh”.

Bha òrain na mùillne caithreamach agus ’sann tearc a bha am bàrd nach tug a-steach an àirigh ’na ruinn, ach cha bhiodh guth air brònag ach bho an té a bha ri suirighe innte ’s a’ seinn “Có bhios tuilleadh as an àth ’s mo ghràdh a’ dol a sheòladh”. Nach ann ri h-ursainn, na ’n ann ri beàrna nan lios, a gheall Seònaid gum pòsadh i Seonaidh ged nach do ghléidh i a gealladh fada? Tha e coltach nach e coire na h-àth no laige gaol Seònaid a dh’ fhuasgail a’ snaim sin ach bial dhaoine a bha togail luath an coimhearsnaich ’s gun an cagailt fhéin sguaibt. Bha i ’na cur-seachad do chlann a’ bhaile a bhiodh a’ marcachd air a taobhanan ’s dol a falach ’na surraig. Nuair a dh’ fhàgadh iad a’ sgoil ’sann innte a bhiodh iad ag ionnsachadh a’ chiad bhreab do rìghle an t-sabhail mun dùirigeadh iad a dhol gu dannsa an rothaid. ’S iomadh pige liunn a thainig aisde mun cuala sinn guth a riamh air <eng>four and a half,<gai> a’ Bheurla a bhiodh sinn gu tric a’ cluinntinn nuair a bha <eng>Prohibition<gai> san tìr. Thainig biadh dhaoine agus bheathaichean aisd’ ’na latha ach ’se càr a chunnaic mi ann an té o chionn ghoirid. An ann airson a chumail bho na rùide a chaidh an càr a chur dh’an àth? Tha mi creidsinn gun cuala sibh mu dheidhinn an fhir a thug càr faileasach dh’an Eilean am bliadhna, ’s nuair a chunnaic a rùda mór a dhealbh na chliathaich theich e gu dheireadh, bhuail e an dealbh ’s chuir e cliathaich a’ chàr


[TD 232]

na chaglachan. An dùil an dubhairt e an rud a thubhairt an t-amadan ris an tarbh buailidh? “Siuthad a nis, ’s tu fhéin a thòisich an toiseach”. Ach tha an tarbh ’s an rùd gam thoirt seachad air mo sheanachas, ’sann a bha mi a’ bruidhinn air an àth, ’s tha mi a’ creidsinn nam biodh còmhradh agus guth aice fhéin gur a h-e so a sheinneadh i:—

Nam b’ aithne dhi labhairt an canadh i ’n dràsd
’Se an àirigh as trice tha ’n gibhtean nam bàrd,
Ga moladh le ’m bilibh gu minig ’nan dàin,
’S cha chluinn mise luinneag air surrag na h-àth.

Nach iomadh cur-seachad bhiodh agaibh fom’ sgàil
A’ cluich air mo bhalla, mo thallan ’s mo làr
’S a’ tughadh mo chabar le sgathadh a’ bhàrr,
’S cha chluinn mise luinneag air surrag na h-àth.

Tha fonn air na beannaibh, na bealaich ’s na càirn
’S air creagan a’ chladaich ’s air sgeirean na tràigh;
Bha fonn air an fhairge ’s air tuirmean an t-sàil,
’S cha chluinn mise luinneag air surrag na h-àth.

Tha eilein na mara sna rannan mar thà
’S gach abhainn tha tarrainn a’ bhradain gu bàgh
Bho charan Ceann Bharraidh gu casad an Steàrr
’S cha chluinn mise luinneag air surrag an h-àth.

Bha suirigheach le leannan a’ caidreamh gu là
Gun chuibhrig gun phlaide gun teine gun bhlàths,
Gun ghuth air an dachaidh no cadal no tàmh,
’S cha chluinn mise luinneag air surrag na h-àth.

Ri ursainn mo dhoruis a theannaich e ghràdh
A chaileag ’na shealladh bu mhaisich na càch,
’S i gealladh nach mealladh i esan gu bràth,
’S cha chluinn mise luinneag air surrag na h-àth.

Nach deanainn tigh falaich, tigh stalla ’s tigh fàth,
Nach deanainn-sa donn dhuibh ur luinn ’s ur deoch slàint,
Nach tìorainn an sìol ás an dias dh’ an a’ bhrà,
’S cha chluinn mise luinneag air surrag na h-àth.


[TD 233]

Bha loth is an searrach, an t-each is an làir,
An t-agh is an damh agus gamhainn na bà,
Ri crùbadh ri m’ fhasgadh bho ghreannadh na Màirt,
’S cha chluinn mise luinneag air surrag na h-àth.

Nach ealant air còmhradh tha ’n comhairleach ’s a chlàrc
A fhuair dhuinn na ròidean tha còmhnard le teàrr,
’S a dh’ ainmich na bailtean mun rachadh sinn ceàrr,
’S cha chluinn mise luinneag air surrag na h-àth.

Tha mhuilinn gun mhullach ’s a shruthlagan fàs,
’S tha mhachair ’s an fheannag ’s na fearainn dol bàn,
’S a’ bhothag ’s an clachan nas ainneamh na bhà
’S cha chluinn mise luinneag air surrag na h-àth.

Tha chagailte falaicht le raineach ’s le stàrr
’S le cuiseagan frasach a dheasaich a’ Mhàigh,
’S an teallachan falamh gun shradag gun fhàd,
’S cha chluinn mise luinneag air surrag na h-àth.


Coire Iongantach

Bha a’ chiad coire <eng>electric<gai> air tighinn do ’n àite agus bha fear aig Bean Nìll Bhuachdair. Có a thadhail a-staigh ach Aonghus Beag (Aonghus Beag Mac ’IllFhialain nan naidheachdan) agus beagan an éis dha suidhe thug Bean Nìll làmh air a’ choire. Lìon i e agus cheangail i an t-earball, agus chuir i air an ùrlar e. Bha Aonghus a’ gabhail ealla rithe ’s gun fhios aige gu dé bha dol a thachairt, ach nuair a thuig e gun robh an coire a’ goil, ars esan, “Moire, ’sann agadsa tha an coire. Chan eil agad ach a chur air an ùrlar agus cnag a stobadh ’na thòin agus goilidh e.”


[TD 235]

[Dealbh]

TEINE CEANN FOID
le Ailean Caimbeul MacGilleathain

Eadar-theangaichte le Pol MacAonghais


[TD 236]

Teine Ceann Foid
EARRANN II

SHIN mis’ an sin air mo bhial fodham agus mo chorragan ’nam chluasan a’ glasadh a-mach a chiùil oillteil ud. Chan eil fios dé cho fad’ ’s a shìn mi an sin agus mo chridhe a’ leum ’s a’ plosgail ’nam chliabh mar bheathach sgianach nach gabhadh ceannsachadh, ach mun d’ fhuair mi de mhisneachd na thogadh mo cheann a dh’éisdeachd ás ùr, bha a’ phìobaireachd air sgur. Ach, rud a cheart cho eagalach, chluinninn a nis fuaim bruidhne a’ tighinn ugam gu taisbeanach o thaobh thall a’ bhealaich! Fuaim nan ciadan a’ bruidhinn còmhladh agus an guthan ag éirigh ’s a’ sìoladh mar shluasradh na mara air cladach carrach. Agus gu dearbh bha rudeigin fa-near dhaibh—dh’aithnichinn sin ged nach deanainn a-mach facal is gun fiù fiosam gu dé chànan a bh’ aca.

Ach ann an tiotan chuala mi cuideigin aig an robh guth air leth cumhachdach ag eubhach os cionn chàich.

“Seasaibh dlùth ri cliù ur sinnsrean!”

“Seasaidh! Seasaidh! Sinne nì sin!”, dh’ eubh càch air ais ris agus cha mhór nach do dh’ eubh mi fhìn an aon rud. Abair thusa toileachas nuair a dh’ aithnich mise an guth cruaidh cumhachdach ud—guth Sheumais Chrùbaich! Ge ’r bith air thalamh bhuan a dh’ fhàg e fhéin is càch a-muigh an seo mu ’n taca-sa dh’ oidhche, is mise fear a bha coma. Thug mi crith-leum an toileachais asam air ais o bhial a’ bhealaich agus rinn mi air streap suas ris na cnuic a bha eadar mi agus na daoine. Dorcha is gun robh an oidhche cha robh mi fada san dìreadh agus anns an t-sreap dhomh, chuala mi a’ phìob ga spreigeadh uair eile agus b’ e a nuallan a chuir an spionnadh unnam. Cha robh eagal no oillt orm a nis is mi ’g aithneachadh fìor mhath có mheòir a bh’ air an fheadan.

Nuair a rinn mi mullach a’ chnuic dheth chunna mi ’n sealladh sin nach dìochuimhnich mi ri m’ mhaireann fhad ’s a mhaireas anail unnam. Ciamar gu bràth a theid agams’ air innse an togail a fhuair mo chridhe an oidhch’ ud nuair a thàr mi mullach na bruaiche ’s a choimhead mi sìos ris a’ chòmhnard?

Bha an rathad mòr ’na theine beò—o cheann a’ bhealaich shìos fodham gu iomall nan croitean fada shìos aig bun a’ bhruthaich. Is cha b’ e falaisgean an fhoghair a bha lasadh na h-oidhche ach lòchrain air an giùlain le daoine—daoine an taobh sear. Bha h-uile mac màthar


[TD 237]

agus grìosach bheò aige ’na dhòrn os a chionn—fàdan mònadh a bha cur solus mu chasan nan daoine bha tighinn ’s a’ sìor thighinn a-nìos o chrìochaibh a’ bhaile. A dhuine, b’ eireachdail an sealladh e—na fàdan mònadh, na grìogagan lasrach gun chunntas, ’nan sreath chaol theine sìos gu na croitean agus a’ phìob, a’ phìob mhór ghreannmhor a’ cur spionnadh ann an cridhe gach fir a bha giùlan teine nam fàd ri ghualainn.

Nuair a ràinig an fheadhainn a bh’ air thoiseach bial a’ bhealaich, bha sgal na pìoba na bu chruaidhe buileach agus tharraing sin mi sìos an cnoc pìos far am faicinn iad a’ tighinn a-mach aig a’ cheann eile agus iad a’ toirt a’ mhonaidh orra. Bha Coinneach Pìobaire air an ceann agus cha b’ fhada gus an do dh’ aithnich mi an fheadhainn a bh’ air a shàil. B’ e m’ athair a’ chiad fhear—a mhuilchionn dheis air a stopadh ’na phòcaid mar a b’ àbhaist o nach robh làmh aige rachadh innte—agus cuide ris Lachlainn Bàn. Cha robh an Lachlainn Bàn ach duine beag—bha e na bu lugha na m’ athair—ach gu dearbh cha b’ e cion na meudachd an rud do ’n toireadh duine an aire a-nochd ach an cumhachd ’s an t-ùghdarras a bh’ ann an giùlan an duine. Ri taobh m’ athar is Lachlainn bha Colla Mór an gobha, is gu dearbh cha robh cion nan òirleach airsan. Famhaire mór de dhuine agus bha Seumas Crùbach aige nochd air a ghuailnean. Cha bu mhotha le na slinneinean móra, calma ud cudtrom Sheumais na poca siùcair.

Air an cùlaibh bha fichead is fichead eile de fhir a’ tighinn; a h-uile mac màthar agus cabar no sgonn mhór mhaide air choreigin aige ’na dhòrn.

A Thì Mhóir, b’ annasach an sealladh e! ’S beag a bha dhùileam faicinn mo dhaoine fhìn cruinn, còmhla mar seo agus neart iongantach, neònach air a bhuileachadh orra; neart a chuireadh eagal ort. Cha robh teagamh agam a nis nach ann air Uige agus tigh a’ bhàillidh a bha iad a’ dèanamh gus mo thoirt dhachaidh agus leum mi sìos ris a’ bhruthach ás an déidh. Bha mo chridhe ’s mo chuislean air bhreislich agus tha cuimhneam gu robh mi ’g eubhach àrd mo chlagainn, ach aig sealbh tha brath gu dé.

Leth-làimh ann no ás, b’ iongantach am fàsgadh a thug m’ athair orm nuair a choinnich sinn agus bha lasadh an toileachais gu soilleir ’na shùil. Ann an tiota bha sinn air ar cuartachadh le daoine. Bha iad thall ’s a-bhos, ag eubhach ’s a’ ceistneachadh. Cha robh dòigh ann a h-uile duine fhreagairt còmhla agus mu dheireadh b’ e Seumas Crùbach a chuir tosd orra.


[TD 238]

“Eisdibh, éisdibh, a chlannaibh na mallachd!” dh’ eubh e agus e mùidheadh a bhata air an fheadhainn nach gabhadh a chomhairle. Dh’ innis mi dhaibh mar a bh’ air tachairt dhomh bhon a chaidh mo thogail air a’ mhonadh; ach cha tuirt mi guth mu ’n litir a fhuair an t-uachdaran. Bha Seumas Crùbach air a spiris fhéin agus, le ghuth sgairteil, a’ toirt mo naidheachdan do ’n fheadhainn a b’ fhaide air falbh nach robh gam chluinntinn dòigheil.

Nuair nach robh an còrr agam ri aithris, leum Lachlainn Bàn suas air creig chòmhnaird a bha làimh ruinn agus thog e mise suas leis ás a dhéidh. Ann an tiotan, chaidh breith air m’ athair agus chuireadh esan suas cuideachd ri ’r taobh. Sguir an othail ’s an eubhach cho luath ’s a thuig iad gu robh Lachlainn Bàn a’ dol a bhruidhinn. Ann an tiota, laigh sàmhchair iongantach air a’ chòmhlan mhór dhaoin’ ud shuas air iomall a’ mhonaidh; sàmhchair cho domhainn ’s cno drùiteach ’s gun saoileadh tu gun cluinneadh tu fiar a’ fàs agus na fàdan mòine ’s na lòchrain a’ lasadh gach gruaidh ’s a’ caitheamh solus annasach, mì-nàdurra air na creagan ’s na raoin fhuara mun cuairt duinn.

“Seadh, matha, fhearaibh, chuala sibh rabhadh an uachdarain. Cha b’ ann bhuaithe fhéin, cha b’ ann o ’n ghobhar bàillidh aige chuala sibh e, ach o Alasdair ann a seo—aois nan sia bliadhn’ diag, a chaidh a thogail àrd fheasgair le sgioba pholasman ’s nach d’ fhuair mar sgaoil chun an dràsda fhéin agus mòinteach aige ri choiseachd, ’s an dubh oidhch’ ann. Carson nach tanaig an duine mór fhéin a thoirt rabhaidh dhuinn? Innsidh mise dhuibh. Bha fios aige damainte math gum faigheadh e freagairt an turas seo, freagairt nach . . .”

Cha chualas an còrr leis an ghrad-iollach a thanaig o gach duine. Cha chuala mise leithid riamh. Nuair a shìolaidh am faram beagan, dh’ innis mi do m’ athair nach b’ e an t-uachdaran idir, ach fear na coidse, bu choireach gur e chas a bh’ agam air a’ mhòintich mu ’n fac’ ud.

“Chan eil e gu diofar sam bith,” arsa m’ athair. Cha robh dad de ghnothach aig duine sam bith do thoirt air falbh mar sud agus chan eil an còrr mu dheidhinn.” Cha d’ fhuair mi ’n còrr a radha oir bha Lachlainn Bàn air tòiseachadh ás ùr.

“O seadh, gheibheadh e freagairt, fhearaibh. Agus b’ e sin, nach teid còirichean is ceartas a chur a thaobh mionaid nas fhaide. Có as fheàrr còir air an fhearann—esan no sinne? Dé ’n còir a th’ aige-san a bhith togail bhallachan ’s a’ deanamh laghannan mar a thogras e?


[TD 239]

Cha tug am fearann sad fallais ás a chorp-san riamh, theid mis’ an urras. Ach thug e gu leòr asainne, is gun sinn dad ach mar na beathaichean ainmhidh fo na h-uile h-uachdaran a th’ ann. Tha an t-uachdaran a’ bruidhinn mu lagh ’s nach eil sinne ga ghleidheadh. Ciamar an aon donas a chumas sinn lagh ann an àite far nach eil a leithid de rud?” Aig a sin ghlac e mo làmh agus thog e suas i r ’a ghualainn.

“Na inns’ dhòmhsa gu bheil lagh ann an àite far an togar o dhachaidh, gun fhios gun fhoighneachd nuair a thogras an t-uachdaran gille òg mar seo—mac an athar a chaill a làmh sa’ chogadh ann an seirbhis an Rìgh.”

Cha b’ eubhach riamh chun a sin e. As gach sgamhan thànaig glaodh chruaidh na feirge agus shaoil mi nach sguireadh iad a dh’ eubhach am feasda. Ach cho luath ’s a thog Lachlainn Bàn a làmh sguir iad.

“Toil an uachdarain agus riaghailtean a’ bhàillidh, sin an aon lagh a th’ againne, is cha tig an latha bhios sinn air a chaochladh. Bithidh sinn mar a bha sinn riamh—mar na brùidean—mur a seas sinn còmhladh ’nan aghaidh. Thigeadh a chuid shaighdearan! Dé an deomhain a nì iad? Bheil iad an dùil a h-uile duin’ againn a mhort airson gu robh saorsa agus ceartas a dhìth oirnn? Ach bithidh sinn saor—saor mar a tha còir aig daoine bhith—ma sheasas sinn còmhladh. Seasamaid ri guaillibh a chéile agus faodaidh an t-uachdaran agus a chuid sgalag an imprig a dheanamh am màireach.”

“Seasaidh! Seasaidh! Ri guaillibh a chéile!”

Air gach taobh thog iad an glaodh agus bha cuid ag eubhach iad a dh’ fhalbh an sin fhéin gun an còrr dàil agus an t-uachdaran a dhraghadh ás a leabaidh. Bha Lachlainn Bàn agus m’athair dearg an aghaidh seo agus thog iad an guth ’nan aghaidh, oir b’ e cosnadh gun tùr gun tonaisg a bha fa-near dhaibh. Cha b’ e na bha de dh’ uisge-beatha an corp feadhainn aca a bha deanamh cron air an cinn ach am brosnachadh a bha Seumas Crùbach a’ deanamh orra. Ma bha duine riamh air chaothach, bha an tàillear an oidhch’ ud. B’ e cuis-oillt a bhith ga fhaicinn ’s ga chluinntinn. Le solus leumnach nan lòchran chìte an t-aodann mì-chneasd’ aige air a thoinneamh le feirg ’s le gamhlas agus e cur nam both dheth gu h-uabhasach. Dé an seòrsa dhaoine bh’ annainn, bha e ’g eubhach, mur an robh duinealas fa-near dhuinn? Dé a b’ fheàrr sinn na dròbh de sheann chailleachan lotha nuair a leigeamaid a thoil fhéin leis an uachdaran, gun làmh a thogail ’na aghaidh?


[TD 240]

Robh cuimhn’ againn idir air boireannaich a’ Bhràighe, a thug an aghaidh air polasmain Ivory—b’ iadsan a b’ airidh a bhith caith na briogais, ’s cha b’ e sinne. Abair thusa gun do rinn e magadh air an fheadhainn a thug an aghaidh air agus tha mi deimhinne gu robh mhór chuid air a leantainn tarsainn a’ mhonaidh gus loineadh a thoirt air an uachdaran, a dh’ aindeoin m’ athar is Lachlainn Bàn.

Ach nuair bu mhotha bha Seumas a’ cur ás ’s a’ steòrladh a bhata, ’sann a dh’ fhàs Colla mór cho searbh dhe ’s gun do chrom e cheann gu h-aithghearr. Shad e Seumas bhar a dhruim agus rinn e nead dh’ a shròin ann am badan còinnich. Nuair a chunnacas Seumas a’ spriodail air a bhial fodha sa’ chnoc sguir a sgalairtich ’s an deasbud ’s am mùidheadh ann an tiotan agus chuala mi am mothar gàire bu chruaidhe chuala mi riamh. Nuair a thòisich an tàillear air guidheachan ’s air damanadh a bha oillteil, cha bu ghàireachdraich riamh chun a sin e. Cha robh, ’s cha bhitheadh, guth tuilleadh air ionnsaigh a thoirt air Uige. ’S beag a chuir eubhach is guidheachan Sheumais air Colla. “Tha mi seachd seann sgìth dhiot,” ars an gobha, “agus mur a sguir thu, bristidh mi ’m bata agad na dhà leth agus bidh thu sin gus an grod thu, laochain.” Chuir sin casg air Seumas gu math aithghearr oir cha rachadh aige air ceum a dheanamh ás aonais a’ bhata aige.

Mar sin, le Seumas Crùbach sàmhach mu dheireadh ann an tosd throm na tàmailt, rinneadh ri tilleadh air ais dhachaidh—rud a bha cho math, oir bha gu leòr an sud a bha corra mhìle o ’n dachaidhean. Aig bonn a’ bhealaich sgaoil móran an sud ’s an seo a réir an àird san robh an tighean agus a rithist aig an drochaid shìos dhealaich sinn ris an fheadhainn a bha dol na b’ fhaide ’n iar. Ach bha fhathast còmhlan math againn ann nuair a dhlùthaich sinn air croit m’ athar.

Bha mo mhàthair san dorus gar feitheamh agus gun i air a dòigh idir, idir, a réir cholais. Nuair chaidh mi stigh seachad oirre dh’ fhiach i m’ aodach a bha nis bog, fliuch agus thòisich i air gearain. Bha maighstir-sgoile air tadhal, ars ise, agus b’ fheudar dha falbh gun fhios aige gu dé bh’ air tachairt. Dh’ fhan e ùine mhór ’s cha do nochd duine beò. Nach bu truagh nach robh dòigh air fios fhaighinn uige agus an duine bochd a’ dol a ghabhail mu thàmh gun fhios aige gu dé a thachair idir, idir. Shaoileadh tu leis a’ ghearain a bh’ oirre gur e mise bu choireach an t-uallach trom seo a bhith air a’ mhaighistir. Ach bha mo mhàthair riamh mar sud—tuilleadh is deiseil gu urram a thoirt do dh’ fheadhainn aig an robh bheag no mhór de dh’ ùghdarras, co-dhiù b’ airidh iad air gus nach b’ airidh.


[TD 241]

Bha fiosam gu robh obair m’ athar air diachainn a chur oirre agus cha tuigeadh i feasd dànadas nan daoine dheanadh gearain an aghaidh duine mór mar a bha ’n t-uachdaran.

“Ach,” arsa mise, “bidh fios aig an dearbh fhear luath gu leòr gun do thill mi dhachaidh.”

Chuir seo an caothach buileach oirre.

“Gu dearbh ’s beag an t-iongnadh na polasmain a bhith ás do dhéidh-sa mas e sin an seòrsa bruidhne a tha thu gu bhith cleachdadh.”

“Eisd, a bhoireannaich,” arsa m’ athair agus e tuigsinn gu robh na h-uimhir san éisdeachd. “Seall có th’ againn! Lachlainn Ban—fear a fhuair urram o na ciadan an Dun-Eideann! Cha robh e ach a-mach ás a’ phrìosan nuair a chruinnich sluagh mór ’na choinneamh agus sianar phìobairean—sianar, a laochag—air an ceann. Smaoinich thusa, a leithid de rud a’ tachairt ann an Dun-Eideann, cuimhnich, a bhoireannaich!”

Ach a dh’ aindeoin na boil a bh’ air m’ athair cha robh móran blàiths anns an fhàilte chuir i air Lachlainn. ’S fhada bha fiosam nach robh móran aice mu dheidhinn.

A dh’ aindeoin sin uile, bha mi toilichte bhith dhachaidh. Bu ghlan fhéin a bhith ri taobh an teine uair eile agus an tigh làn dhaoine is cop orra bruidhinn. Thug mi sùil a-null air Seòras beag mo bhràthair a bha gìogail a-mach ás an leabaidh bhig shìos anns a’ bhalla. Ann an tiotan, nuair a dh’ fhalbhadh na daoine, bhithinn sìnte ri thaobh anns an leabaidh sin agus cha bhiodh mo shùilean-sa fada dùnadh a-nochd, rachainn-sa ’n urras.

Chuala mi guth trom ri ’m thaobh.

“Bha thu deagh ghreis air an taobh thall, ’ille, airson am beagan a thuirt an t-uachdaran riut a thogail.” Nuair a thionndaidh mi bha dà shùil gheur an tàilleir a’ coimhead orm an clàr an aodainn.

“Bha barrachd is sin ann” thuirt mi cruaidh gu leòr is gun cluinneadh gach duine mi agus mi coimhead air ais gu dàn air an tàillear. “’Se thug air na polasmain mo thogail gun do sgrìobh cuideigin litir a’ mùidheadh mort do ’n uachdaran agus bha iad a’ fiachainn ri chur ormsa.”

A dhuine, chuir e iongnadh orm. Cha tanaig fiamh no atharrachadh fo ’n ghréin air a bhathais. Thòisich a h-uile duine eile; a h-uile duine seach Lachlainn Bàn, air bruidhinn ’s air ceistneachadh còmhla. Chùm mi sùil air Lachlainn. Bha bhonaid dheth agus e ’tachas a chinn agus a’ dol fo smaointean. Nuair a chunnaic mi ’n rùsgadh a rinn iad air a


[TD 242]

cheann aige nuair a bha e sa’ phrìosan, is ann a chuir e eagal orm. Nuair a chaill Lachlainn a ghruag bhàn an Dun Eideann, chaidh rud no dhà eile air chall air cuideachd. Bha ’n duine na bu sheannachara agus gu math, gu math na bu chruaidhe ’na nàdur na an latha thug iad air falbh e. Stob e bhonaid air ais air a cheann agus dh’ eubh e, “Nam faighinn-sa mo chrògan air an dearg amadan a sgrìobh an litir ud, phrannainn a chuid asnaichean. An ainm Nì Maith,” dh’ eubh e agus e bualadh a dhòrn le turtar air a’ bhòrd, “ma chluinneas Ivory mu dheidhinn seo, aon fhacal dheth dìreach, bidh na saighdearan an seo am màireach. Theid ar sguabadh bhar an fhearainn agus cha togar biùg ’na aghaidh. Mort, an tuirt thu? Bidh mort ann gun teagamh—ma gheibh mise gréim air a’ ghloichd na mallachd a sgrìobh an litir ud.”

Is gu dearbh chreidinn e. Bha lasadh ’na shùil agus cumadh air a chorp a chuireadh eagal ort. Ach chùm Seumas air adhart.

“Ud, cha sgrìobhadh an litir ud ach aon duine,” ars esan.

“Có?” dh’ eubh a h-uile duine còmhla.

’S beag cabhaig a bh’ air an fhear ud g’ am fiosrachadh agus cha robh mi-fhìn a’ tuigsinn idir gu dé bha e ciallachadh.

“Có ach Ailean Mór?” ars esan, mu dheireadh thall. Cha ghann a chual’ iad seo na thòisich càch air aontachadh leis. Gu dearbh, mur b’ aithne dhomh fhìn a chaochladh, cha chanainn nach robh mi air a chreidsinn cuideachd. Bha Ailean Mór bochd ceàrr san inntinn. Duine truagh a bha fuireach leis fhéin ann am bothan, nach tric a bhitheamaid a’ tarraing ás nuair a bha sinn sa’ sgoil—a chualas iomadh uair a’ guidhe breitheanas air ìosal is uasal agus gu h-àraidh air uachdarain, gun duine beò cur diù sam bith ’na chainnt.

Creideadh iad a-nochd na thogradh iad, thuirt mi rium fhìn, cha robh mise dol g’an cur ás am barail air neo bhiodh crògan cruaidh

[Sanas]


[TD 243]

Lachlainn air sgòrnan an tàilleir mu ’n tàradh duine ’bhacadh, nan abrainn-sa diog. Ged a bha sannd agam air a’ chealgaire chrùbach a bha ri m’ thaobh b’ e rud eile fearg Lachlainn Bhàin a leigeil mu chlagainn. Co-dhiù, bha barrachd air briagan Sheumais air m’ aire agus mhothaich m’ athair de sin.

“Seadh, ’ille, tha rudeigin air d’ aire. Mach leis, ged nach math e, tha mi ’n dùil.”

“Mu’r deidhinn fhéin a tha e,” arsa mise, “Bha fearg eagalach air a’ bhàillidh mu dheidhinn na litreach agus leig e mach gum b’ aithne dha gura sibhse bhrosnaich càch gus an gàrradh a leagail. Tha fios aige cuideachd gura sibhse dh’ iarr orra gun am màl a phàidheadh. Tha cuideigin air a bhith . . .”

Stad mi ’s gun fhios agam ciamar a rachainn ris.

Dh’ éirich Lachlainn Bàn ’na sheasamh.

“A bhith gar brath ris a’ bhàillidh. An e sin e?” dh’ eubh e.

“Seadh” arsa mise.

Beag agus gu robh Lachlainn Bàn ’na bhodhaig, chuir e eagal air an duine bu mhotha ’s bu treise bha sud, rachainn an urras, nuair a dh’ éirich e ’s a thug e sùil mun cuairt. Nan robh cinnt aige gun robh am brathadair sa’ chuideachd bha mort air a bhith ann, tha sin cinnteach gu leòr. Cha tuirt duine diog ’s cha do thog duine sùil gus an do dh’ eubh mo mhàthair agus gluc a’ chaoinidh aice, “O nach tubhairt mi e! Nach fhada thuirt mi gun toireadh an dol air adhart agaibh dunaidh oirnn uile.”

“Eisd, a bhoireannaich, eisd,” arsa m’ athair air a shocair. “Ach có air an aon truaighe bha ris an obair?” dh’ eubh Tómas Ruadh.

“Ach carson a shaoileamaid gur e croitear a tha ciontach?” dh’ fhoighneachd Seumas Crùbach.

“An ainm an àigh, dé mu dheidhinn nan coigreach a tha ’nar measg?”

Cha tuirt duine diog mhàthar agus thòisich ’nam inntinn ás ùr na smuaintean eagalach sin a bh’ air mo shiubhal a’ fàgail Uige.

“Is aithne dhomhsa aon fhear” arsa Seumas Crùbach an uair sin, a tha tric gu leòr an cuideachd a’ bhàillidh.”

“Có seo?” dh’ eubh Lachlainn Bàn.

Thachais Seumas, air a shocair fhéin, a smeag le cromag a bhata.

“Nach e ’m bàillidh ceann-suidhe Bòrd na Sgoile? Seadh matha. Cò fear ás an sgìreachd seo as tric a chì e agus a dh’ fhaodadh beagan a chur ’na chluais o àm gu àm?”


[TD 244]

“Dhia, chan e ’m maighstir-sgoile tha thu ciallachadh?” arsa m’ athair.

“An dearbh fhear. Có eile?” ars an tàillear.

Cha tuirt duine guth agus gach fear trang a’ dol fo smaointean. B’ e an ath cheisd, chuirinn air gheall, có bha toirt nan naidheachdan do ’n mhaighstir sgoile? Ciamar eile bhiodh fios aige mur a bitheadh cuideigin againne a’ ruith uige a bhrath chàich.

Gu dearbh cha bu tric a thadhaileadh croitear air a’ mhaighistir-sgoile. Mur a bitheadh an dearg éiginn orra airson ainm fhaighinn air bileag phaipeir no litir ri sgrìobhadh cha rachadh duin’ aca ’na ghaoth. Bha beagan eagail aca, tha mi cinnteach, roimh fhear a bha cho foghlumaichte.

B’ aithne dhòmhs’ e na b’ fheàrr na duin’ aca agus o na fhuair mi eòlas air duine bha ’na chuis-eagail do fheadhainn na bu shine na mi, is cinnteach gu robh mi, air amannan, glé bhragail mu dheidhinn. Mar gum buaileadh am peilear mi, thainig e ugam a liuthad rud a dh’ innis mi do ’n mhaighistir nach robh còir agam. Ach dé chinnt gur e sin a rinn am buaireadh? Nach iomadh uair a dh’ inns’ e fhéin dhòmhsa rud nach do dh’ innis e do dhuine beò ach dhomh fhìn, gum biodh e sgrìobhadh a dh’ ionnsaigh Mhgr. MacCoinnich ann an Inbhirnis, fear-taice nan croitearan, mu dheidhinn staid na diolacha-déirce san eilean seo? Bhitheadh e gu math searbh do ’n Mhaighistir nam faighte mach gu robh e gabhail taobh nan daoine an aghaidh nan uachdaran, ’s mar sin bha mis’ air ghealltanas gun facal a radha ri duine beò. Ach mas e ’n rud e gu robh am maighistir gar brath ris a’ bhàillidh . . . .

Arsa Tómas Ruadh: “Có air thalamh bhuan a dheanadh rud cho suarach?”

“Tha fear an seo a tha tric gu leòr mu ’n tigh-sgoile,” arsa Seumas Crùbach agus e dinneadh a chorraig chruaidh ’nam asnaichean. “Có

[Sanas]


[TD 245]

bhios gam shàrachadh a’ foighneachd cuin a bhios còta a’ mhaighistir deiseil. Tha am fear seo. Chan eil e falbh o mo dhorus ’s nuair nach bi e sin bidh e thall mu ’n tigh-sgoile. Bheil duine smaoineachadh nach fhaigheadh am maighistir gu leòr ás an fhear-sa nam bitheadh e dhìth air?”

A dhuine bhochd, cha robh fhiosam dé chanainn. Sheall mi air gach duine agus tha mise ’g innse gura goirt a bhith faicinn na feirge ’s an droch-amharuis ann an sùilean chàirdean is choimhearsnaich. Bha tuar eagalach air aodann m’ athar.

“Seadh, matha, mach leis,” dh’ eubh e agus an dearg chaothach ’s an tàmailt a’ cur crith ’na ghuth.

“An tusa as coireach ris a seo?”

Dh’ fhairich mi mo nàdur ag éirigh ’na sradagan agus chuir am plìonas a bh’ air an tàillear chealgach an caothach buileach orm. Ged a hha fiosam fìor mhath ann an doimhneachd mo chridhe gur i ’bhriag a bh’ agam, dh’ eubh mi: “Cha mhì. Ma fhuair am maighistir-sgoile gréim air dad, cha b’ ann bhuam-sa thànaig e.”
