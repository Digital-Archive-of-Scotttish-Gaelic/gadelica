[TD 23]

TURAS DO DHUTHAICH EILE
le Pamela NicAoidh

An uair a bhitheas mi ’nam shuidhe ri taobh an teine agus teas an teine gam bhlàthachadh, bidh mo smuaintean air dùthaich eile agus air an turas a ghabh mi air bus rè nan saor-làithean.

Bha an triùir againn, mi-fhèin agus dithis chaileag eile, ag iarraidh air falbh bhon droch shìde an Alba gu deàrrsadh na grèine san Eadailt.

Dh’fhàg sinn Lunnainn air a’ bhus agus an sin choinnich sinn ri mòran dhaoine bhon a h-uile ceàrnaidh den dùthaich. Thug am bus sinn gu Sheerness agus às a sin ghabh sinn an toiseach ri airgead agus cànain air nach robh sinn eòlach.

An ath latha, ràinig sinn a’ Ghearmailt. Mhothaich sinn gur e tramaichean a bha a’ ruith air na rathaidean ’s nach robh bus ri fhaicinn. Bha iad tòrr na bu ghlaine agus bha mise a’ smaoineachadh gun robh iad tòrr na b’eireachdaile ’nan cruth. Bha a h-uile càil glan anns a’ Ghearmailte — na sràidean, am biadh agus na daoine, na daoine gu h-àraidh agus bha iad uile cho pongail cuideachd. Sin mar a chunnaic mise na Gearmailtich.

Ach, mus do dh’fhàg sinn a’ Ghearmailt chaidh sinn troimh dhùthaich àlainn Bhavaria far an robh dealbhan àlainn dathte air gach taigh. Bha dealbhan ann den a h-uile rud bho Mhuire màthair Iosa gu flùraichean àlainn agus beathaichean eireachdail. Bha a h-uile rud cho brèagha nuair a bha a’ ghrian a’ deàrrsadh air.

As a’ Ghearmailt chaidh sinn do dh’Austria. Sin far an robh an sealladh — na beanntan mòra, làidir còmhdaichte le còta geal de shneachda; bha dìtheanan beaga gorm agus geal a’ fàs air gach taobh agus na taighean beaga le bocsaichean fo na h-uinneagan le tuilleadh dhìtheanan a’ fàs annta. Stad sinn an sin agus dh’òl sinn cupa tea agus dh’fhiach sinn pìos ‘<eng>apfel strudel<gai>’ le bàrr. ’Se bha blasda!

Thog sinn oirnn agus, mu dheireadh, ràinig sinn an Eadailt. An uair a chaidh sinn troimh an luidheir faisg air drochaid Europa, thug sinn uile an aire cho eadar-dhealaichte ’s a bha an Eadailt ri Austria is a’ Ghearmailt. Bha na rathaidean làn salchair is trealaich de gach seòrsa. Bha na feansaichean gus tuiteam le meirg. Ràinig sinn Vipiteno, baile beag, brèagha, far an robh fìon ann am pailteas, daoine a’ reic bàrr rèodhta agus ceòl a’ seinn a-mach às a h-uile còrnair.


[TD 24]

Ach cha b’urrainn boireannach a dhol air thuras don Eadailt gun facal a ràdh mu na fir! Bha iad dìreach mar a dhealbh a h-uile caileag a bh’ann romhainn — na caisean feusaig agus na fiaclan geala a’ deàrrsadh. Bha iad a’ smaointinn gun robh iad cho càirdeil ’nan dòighean ach bha sinne an dùil gun robh iad gu math bragail is bras!

Dh’fhàg sinn Vipiteno agus an oidhche sin ràinig sinn an taigh-òsda faisg air Venice, far am bitheamaid a’ cur seachad seachdain eile. Chaidh sinn a-mach a thoirt sùil mun cuairt. An Eadailt, ’se bha seo ach saoghal eile! Dùthaich a tha làn ciùil, làn maise nàduir agus maise ealain. Bu toigh leam am ‘siesta’, cadal beag an fheasgair, agus bu toigh leam cho coma ’s a bha na h-Eadailtich mu obair. ’S fheàrr leotha a bhith ’nan laighe air an tràigh a’ gabhail na grèine.

Chan fhaca mi riamh àite a chòrd rium cho math ri Venice — na ‘gondoliers’ ag iomradh na gondolas suas an abhainn gus an d’ràinig sinn an drochaid ‘Rialto’ aig ceann a’ Ghrand Canal. Nuair a ràinig sinn ar ceann-uidhe, thàinig sinn às a’ ghondola agus ghabh sinn cuairt gus am faiceadh sinn am ‘Piazza St. Marco’ far a bheil lùchairt an Doge. Bha ceudan de dhealbhan anns an lùchairt, dealbhan àlainn le Tintoretto, feadhainn de bhoireannaich air an robh coltas ànraidh agus feadhainn eile a’ coimhead cho ciùin ’s cho sàmhach ri snuadh am ‘Mona Lisa’. Gu mì-fhortanach, mhìll e dhòmhsa àilleachd an àite na prìsean a bh’againn ri phàigheadh. Mar eisimpleir, cosgaidh e not airson cupa tea anns am Piazza St. Marco!

Ràinig sinn Florence cuideachd agus bha an t-àite sin e fhèin làn dhealbhan. Dealbhan le Leonardo da Vinci, Botticelli agus iomadh duine ainmeil eile.

Tha mi a-nis air ais ann an Alba ’s chan eil a’ ghrian a’ deàrrsadh an seo — tha dìle uisge ann. Chan eil ‘gondolas’ air an abhainn, chan eil fiù ’s bàta-iomraidh oirre! Tha a h-uile duine ag obair cho trang ’s nach eil tìde aca airson bruidhinn ri chèile neo airson ‘siesta’ bheag! Tha sinn gus a dhol fodha le sneachda agus làn fuachd, agus mar sin, bidh mo smuaintean a’ dol air ais gu na làithean brèagha anns an Eadailt. Uill, sin mar a tha cùisean — ’s dòcha gum bi mi air ais an sin an ath bhliadhna — co aig tha fhios?


[TD 28]

CHA CHREACH THU NEAD NA SMEORAICH
le Eilidh Watt

Is iomadh duine a sheas a’ coimhead air dealbh a bha ’n crochadh air balla ann am mansa Nèill. Thigeadh snodha ciùin gàire air gach aodann is iad ag amharc air tunnag air an t-snàmh is i a’ teicheadh le a h-isean clòimheach air a druim. Is tric a sheasadh Niall e fhèin ach a riamh cha d’rinn e gàire is e ’m beachd gun robh an dealbh a’ sàmhlachadh nì a bha’m falach bho chàch. Air an làimh eile dh’fhaoidhte nach robh ann ach amas gun tug Freia an dealbh seo do Shìne is dha fhèin mun dh’fhalbh i, mun do theich i. Cha do leig a h-aon diubh inntinn ri chèile gu tur no idir ri neach eile. Dòcha nach do sgrùd neach dhiubh an inntinn fhèin gu bun ach an dràsda is a-rithist thigeadh facal a chuireadh solas iomadanach, neo-sheasmhach, air an iarraidhean. Cha do dh’iarr neach beachd Thorcuil ged b’e cridhe na cùise.

Thàinig Freia a dh’fhuireach san Taigh Dhearg, sean taigh beag a chaidh a thogail mun robh feum air cead iarraidh bhon Chomhairle. Is fhada bhon dh’eug am fear a thog e is bha e nis air mhàl is feadhainn a’ tighinn ’s a’ falbh gu tric. B’e luchd ealdhainn de sheòrs’ air choreigin a bu trice a thigeadh oir bha ’m bad anns an robh e brèagha, le slèibhtean farsaing, le cladaich chreagach. Is bha fois ann.

Cha robh muinntir na sgìre a’ gabhail suim de cò thigeadh ged thadhaileadh Niall, am ministear òg, sùnndach, dligheil, aon turas air an fhear ainneamh a rachadh don eaglais. Ghabhadh Sìne, bean a’ mhinisteir, suim dhiubh mum b’e is gun robh teaghlach òg a’ dol don sgoil, oir b’ise leatha fhèin a bha a’ teagasg ann an sgoil a’ ghlinne. Ged bha Niall is Sìne air a bhith pòsda airson bhliadhnaichean a-niste bha iad gun teaghlach ach iad riaraichte, fhads a chìte, a bhith coimhlionadh an tàlantan le bhith frithealadh iarradasan sean is òg sa’ Ghleann. Bha meas mòr orra.

Nar a thàinig Freia don Taigh Dhearg cha do chuir i dragh air duine is cha deach i a dh’eaglais; bha Torcul, a h-aon mhac, a bha aon ochd bliadhna a dh’aois, a’ dol don sgoil. B’ann an lùib seo a thuirt Sìne air feasgar, “Tha tè air tighinn don Taigh Dhearg aig am bheil balachan a tha ochd bliadhn’ a dh’aois.

“Glan fhèin,” arsa Niall gi sùnndach, “oir bha feum againn air balach


[TD 29]

eile airson sgioba na sgoile.” Bha e ’na chleachdadh aig Niall a bhith a’ tadhal raon-cluiche na sgoile is a bhith ag ionnsachadh do na balaich ciamar a chluicheadh iad le ball-coise is le caman is a leithid, is mar sin bha sùim aige cò thigeadh is a dh’fhalbhadh. “Dè as coltas dha?” lean e air.

“Gille dèanta, bàn, glè mhodhail. Tha mi ’m beachd gum bheil e coltach ri mhàthair. Tha mi ’m beachd gur e ban-Suaineach a th’innte-se. Freia a th’oirre.”

“Thachair tè den ainm sin rium uaireigin. Bha mi ’n Cille Rìmhinn aig an àm. Chaidh sinn sìos a Dhun Eideann a dh’iomain an aghaidh sgioba an Oilthigh. Rinn sinn an gnothach orra cuideachd. Dhanns sinn ruighle no dhà air cabhsair leathann Sràid nam Prionnsan. Bha phìob aig Neacal Dubh.

Ach thàinig na polasmain. Chan e nach robh iad foighidneach gu leòr is sgap sinn daibh.

Thàinig stad ann mar gun robh e a’ cladhach ’na inntinn is ann an tiotan lean e air le gàire, “Ach bha smùid orm — bhell cha robh buileach, ach eadar companas chridheil, àrdachadh chionns gun do ghabh sinn orra, smearalas na h-òige — dòcha — chan ’ios ’m.”

Stad e is rinn Sìne gàire tuigseachail, “Is dè ’n dara h-ainm a bh’oirre?”

“Chan eil cuimhn ’m — ma bha ’ios ’m riamh. Chan eil cuimhn’m ach gun robh làmhan anabarrach mòr’ oirre.”

“Tha làmhan anabarrach mòr air an tè seo cuideachd; mhothaich mi dha sin. Tha i ri obair làimhe.”

Thog Sìne leabhar is i tuigsinn nach robh an còrr a’ tighinn bho Niall is esan a’ dol air ais ’na inntinn gu oidhche shona aon naoi bliadhna air ais, nar a bha e òg is beagan deoch air. Cha robh iarraidh aice air an còrr ceusnachadh a dhèanamh.

Ruith tìde is ged nach do sheachainn Freia muinntir an àite cha d’rinn i oidhirp air dèanamh suas riutha. Air an làimh eile, chionns gun robh Torcul tapaidh, companta, bha e mar aon ris na sgoilearan eile. Bha Sìne i fhèin measail air a’ bhalachan oir bha e modhail is luath gus ionnsachadh. Thigeadh e far an robh i le cheistean a’ coimhead suas rithe le làn earbsalachd mar gum b’e a mhàthair a bh’innte. Choimhideadh Sìne sìos anns na sùilean òga is bhioradh smuaint a h-inntinn. Cò bha e a’ cuimhneachadh dhi? Cha robh fios aice cò gus am latha a chunnaic i am balachan a’ cur làmh ann an làimh Nèill is an dithis aca a’ coiseachd air falbh bhuaipe, air falbh bhuaipe cho càirdeil ri athair is mac. Rinn i cùnntas aithghearr. Ar leatha gun robh còrr is amharas aice cò b’athair do Thorcul. Ghon an smuaint i gus an d’fhuair a reusan buaidh air a faireachadh.

Cha robh adhbhar no iarraidh aig Niall air tadhal san Taigh Dhearg is mar sin chan fhac e Freia ged chuir e eòlas air a mac, an gille bàn air am bitheadh moit nar mholadh e a thapachd air an raoin chluich. Dh’fhaoidhte


[TD 30]

nach robh Niall air eòlas a chur a riamh air Freia mur b’e gun robh e air Disathairne, mar as tric a bha e, a’ gabhail aithghearr dha chois seachad air sgrìob de mhonadh lom nar mhothaich e do Freia is an gille ’nan suidhe ann an aodann creagain is iad crom air leabhar a bha fosgailte air a glùin-se. Chionns gun robh am monadh farsaing dh’fhaodadh e bhith air an seachnadh ach cha d’rinn e sin. Nar thug iad an aire dha dh’èirich Torcul bho thaobh a mhàthar is rinn e gu luath air Niall is thill e thuice, a làmh ’na làimh, is e ag ràdh, “Chan eil sinne cinnteach dè an t-eun a tha seo. An e an clacharan a th’ann, no an e brù-gheal a th’ann ag itealaich thall an siud. Ach bithidh fios agaibhse.”

Ma bha Freia am beachd gun do chuir i eòlas air an duine seo bho chionn fada cha robh sin ri aithneachadh oirre. Cha do ghluais i às a h-àite-suidhe is cha do rug i air làimh air ged thug i sùil shocair air. Ars’ ise, “Tha iad cho mì-fhoiseil is nach fhan iad gus an lorg mi na comharraidhean a tha ’n leabhar a’ toirt orra.”

“Tha mi creidsinn gum b’e brù-gheal, gu spaideil ’na dheise samhraidh a chunnaic sibh,” is le facal taing ghabh e prospaig às làimh mhòir tè na làimh-cheird.

“Aithnichidh mise an lon dubh is smeòrach,” arsa Torcul gu moiteil.

“Nach tu fhèin mo liagh,” arsa Niall ach gun aoir gheur. “Nar bha mise dol don sgoil bha duanag againn,

Fhuair mi nead a’ churracaig ann an cùl na mòintich,
Fhuair mi nead a’ chlacharain is chreach mi nead na smeòraich.”

As oir a shùla thug Niall fainear gun do sheall Torcul air fhiaradh air a mhàthair a chrath a ceann gu cronachail. Thuig e gun deach Torcul a bhacadh bho leithid seo a chleas is lean e air, “Ach dè bha sin ach duanag. Tha fios againn nach còir dhuinn nead air bith a chreachadh. Ma tha tìd’ agaibh, is sheall e air Freia,” seallaidh mi do Thorcul nead bròin-ghil air an tàinig mi.”

Bha Torcul air a bhuinn mun duirt i, “Na bithibh fada,” a’ toirt cead fuar dhaibh. Ar leatha gun robh Torcul air cùl a chur rithe is fear gun mhac a’ tàladh mac gun athair bhuaipe. Le sùil lean i iad gus an robh iad a’ dol às fianais ann an lagan is ris an t-saoghal bhodhar, bhalbh thuirt i, “Cho chreach thu nead na smeòraich. Cha chreach thu idir nead na smeòraich.” Gus an t-àm seo b’e ise a bhite a’ tàladh bhon ghille. Gus a seo, cinnteach aiste fhèin, sheas i a grùnnd.

Ruith tìde is chùm a h-uile duine dhiubh am beachdan aca fhèin gus an latha a thuirt Niall ri Sìne, “Nach bu mhath, a Shìne, sinn Torcul fhaotainn dhuinn fhìn gus uchd-mhacachd. Tha e coltach nach bi teaghlach againn fhìn ann.”

Bha Sìne faireachail is bha greiseag mun duirt i, “Carson a thaghadhmaid Torcul?”

“Bhell — is toigh leinn le chèil e agus is toigh leis sinn — tha mi ’m beachd. Mac gun athair. Boireannach òg, tarraingeach. Bhitheadh e soirbh


[TD 31]

dhi fear cèile fhaotainn.”

“Agus am bheil tarraing innte dhut fhèin?” arsa Sìne ag atharrachadh cùrsa.

“Chan eil nì,” arsa Niall. Thàinig an fhreagairt le leithid a luaths is le leithid a chinnt is gun do thuig Sìne gun robh Niall air a’ cheist a chur ris fhèin roimhe seo. Chreid i e ach cha dug fhacalan bun-dòchais dhi.

Mhothaich Niall gun robh cion dealais oirre is lean e air, “Ach chan eil ann ach smuaint a thàinig thugam. Dòcha gum bheil e ro thràth dhuinn inntinn a dhèanamh suas.”

Ged nach do thog Niall an cuspair seo tuillidh rithe bha na thuirt e a’ spioladh a seasgaireachd. Bha Torcul, ceann-fàth a deuchainne, daonnan mu coinneamh. Ged nach robh Sìne suarach ris a’ bhalach cha tug i taobh-blàth dha. Thug am pàisde an aire gun robh i air fàs fuar dha thaobh gun fhios carson is chitheadh i e ga h-amharc le sùilean leònte, sùilean a bha i am beachd a dh’aithnich i. Cha robh cothrom aig neach dhiubh nì a leasachadh.

Ach bha Torcul am beachd gun robh cothrom leasachaidh aige dha thaobh fhèin: dòcha nan toireadh e gibht do Shìne gum bitheadh meas aice air. Latha is a mhàthair a’ paisgeadh buill bheaga a bha i air snaidheadh às fiodh cruaidh thog e fear is bha e fad a’ coimhead air; b’e ìomhaigh na h-Oighe le Mac ’na h-uchd a bh’ann.

“Am faod mi seo a thoirt don tidsear?” thuirt e.

Thug Freia sùil. “O luaidh chan fhaod thu. Thagh thu ball ro luachmhor. Ach coma leatsa. Dealbhaidh mise nì-eiginn dhi nar gheibh mi fo làimh.”

Chuir e sìos an ìomhaigh is fios aige gun robh a mhàthair trang ga cosnadh. Dh’fheumadh e fhèin a bhith tapaidh.

Air feasgar thàinig brath don mhansa gun deach Torcul le Bioda nan Gearrabhuil. Cha b’ann le mhullach ach le ghuala.

B’e Niall a ghabh am brath is bu ghann a dh’aithnich Sìne an t-aodann, geal, reòdhte, nar a thuirt e, “Chaidh Torcul le guala a’ Bhioda. Tha na bruachan ’nan criathair thuill le coineanaich is caoraich. Tha e àrd gu leòr gus neach a dhochann gu bas ma thuiteas e gu bonn nan creag. Bheil thu tighinn.”

Ri taobh Nèill anns a’ chàr cha duirt Sìne guth, cha duirt fiù ’s nar a thionndaich e ’n càr far an rathaid mhòir is a ghabh e seann rathad cartach a chleachd daoine aig àm nar bhite buain mònadh. Mun d’ràinig e na seann phuill stad e ’n càr is thuirt e, “Feumaidh sinn coiseachd.”

Gun sùil an robh i a’ tighinn rinn e air cròileagan beag, clann is inbhich, ’nan seasamh far an robh am feur air a lomadh is na bruachan a’ cromadh thar a’ bhàrr.

Ged nach do chuir Niall ceist thuirt fear, “Tha ’n luchd teasairginn a’ tighinn, a’ dìreadh bho thaobh na mara. Cha bu chòir dhaibh a bhith fada tuilleadh. Bithidh iad ceart gu leòr mur gluais iad.”


[TD 32]

“Iad? Cò iad a th’ann?”

“Theàrnaich màthair a’ bhalachain ach cha b’urrainn di a thoirt far na lice. Ach fhads nach gluais iad - - - .”

Shnàg Niall air a bheul fodha gu oir bhriste is nar choimhid e sìos chitheadh e Freia is an gille is gun a ceann-se ach beagan throighean bhuaidh. Bha ise ’na leth ghurraban eadar Torcul is an doimhneachd. Mhothaich bad de inntinn gun robh an t-aodann geal aig Freia làn bhreacadh seunain ach cha tug e sùil tuilleadh oirre is thuig i fhèin nach robh i ach mar clach cèime dha, gun do mheas e gun seasadh i cudthrom. Cha tug e aire tuilleadh far Torcul, a shùilean rag ’na cheann le clisgeadh ged bha gàirdean a mhàthar timcheall air. Bhruidhinn Niall gu h-ìosal, caomh: “tha na balaich gu bhith agaibh. Dùin thusa do shùilean a Thorcuil. Leig ort gu bheil thu dol a chadal. Chan èirich beud dhut is sinne còmhla riut.”

Chum Niall a’ bruidheann gu ciùin agus riamh cha tug e sùil no aire far a’ ghille. Cha do dh’èisd e ged a bha iad ag innse do Shìne mar a thachair. Bha e coltach gun duirt balaich eile ris gun robh ‘gille bog’ ann an nead eòin mhara. Gun e eòlach air an ainm ud air bigeun bha e ’n dùil gum b’e ‘gille beag’ a bh’ann. Bha e dol ga thoirt don tidsear. Ge b’e na smuaintean a bh’aig Sìne cha duirt i ach, “Is mi air an earalachadh cho tric.”

Thàinig an luchd teasairginn is rinn iad an obair gu sgiobalta is sgap an luchd faire gun dachaighean. Gu sàmhach, sgìth, falamh chaidh Niall is Sìne iad fhèin dhachaigh.

A’ chiad latha a chaidh Niall chun na raoin chluiche bha ’n sgioba beag ga fheitheamh is iad ag èigheach, “Dh’fhàg Torcul sinn: Dè nì sinn às aonais?”

Ged bha na facalan mar fuaim bàis ’na inntinn thuirt Niall, “Nì sinn rudeigin.”

B’ann gu Sìne a thàinig an dealbh leis a’ bhrath gun robh iad a’ fàgail an àite. Bu toigh le Sìne an dealbh a bha sealltainn crann-lach air an t-snàmh is i a’ cur thonnagan air an uisge le a h-astar is i a’ teicheadh le a h-isean clòimheach air a druim.

[Sanas]


[TD 52]

[Dealbh]

A’ CHREATHAIL GHAIDHEALACH
le Calum MacLeòid (Ratharsaigh)

Bho shean bha àite sònraichte aig a’ chreathail ann an àirneis-taighe nan Gaidheal. Glè thric bha teaghlaichean lìonmhor — ri mo chiad chuimhne, bha bho shia gu h-ochd deug cumanta.

Dè an seòrsa creathail a bh’aig na Gaidheil? Seo dealbh den t-seòrsa a bh’ann an Ratharsaigh agus anns an Eilean Sgiathanach.

Tha i air a dèanamh de dh’fhiodh giuthas dearg is darach dubh. Tha an dà cheann, na cliathaichean agus a h-ùrlar de dh’fhiodh leth-òirlich, agus a ceithir puist dà òirleach gach rathad. Tha na casan de dharach dubh dà òirleach air tiughad, agus ceannbhrat fiodha grinn os cionn a’ chinn-adhairt. Tha an dà chnapan ceithir-oiseanach, is gach oir gheur, gu h-àrd ’s gu h-ìosal, air a maoladh gu cumadh daoimein agus air leth grinn.

Seo a tomhas air an taobh a-mach: trì tròighean a dh’fhaid; trì tròighean is dà òirleach a dh’àirde aig a’ cheannbhrat; agus naoi òirlich a dhoimhne. Tha an dà chois dà throigh air faid is sia òirlich air leud sa’ mheadhan, snaidhte crom gu dà òirleach aig gach ceann gu h-ìosal. Agus air gach ceann, air an taobh àrd, tha lag air a dèanamh do chas an neach a bhiodh ga tulgadh.


[TD 53]

Airson gum biodh i furasda a glanadh, ’s e ùrlar tilgte a th’innte. Le buille bhon taobh ìosal, leumaidh e aiste. Tha i uile air a cur ri chèile ann an dòigh air leth snasail, agus i gleusda air a dealbh. Tha cudthrom nan casan daraich ga cumail còmhnard air chor ’s nach eil e furasda, eadhon do dhuine inbheach, car a chur dhith.

Tha i air a dèanamh airson gum bi naoidhean blàth, socair agus tèarainte. Bha a babhstair agus a cluasag air an lìonadh le fianach a bha air a thodhar leis a’ ghrèin. Bha a plangaid geal, de chlòimh mhìn, agus a brat-uachdair, mar bu trice, de thartan. Bhàrr air seo, fhad ’s a bha an leanabh ’na chadal, bha seàla Shealtainneach air a sgaoileadh thar uachdar na creathail uile gus a’ ghaoth a bhriseadh agus gach nì eile, mar a bha cuileagan, a chumail air falbh. Bha a’ chreathail Ghaidhealach fada na bu shàbhailte na am pram Gallda.

Tha cuimhn’ agam air a’ chiad phram a thugadh don àite seo, agus leanabh seasamh ann. Chuir am pram car, agus mur b’e gu robhas aige ann an tiota, bha an leanabh air a mhort fodha, is pram is aodach air uachdar.

Chan eil clann an-diugh air an tulgadh no air an tàladh mar a bha san t-seann aimsir. Tha a bhuil — cluinnear iad a’ sgiamhail, a’ sgreuchail ’s a’ rànaich air “seachd bealaichean.”

Saoilidh mi nach eil mòran dhealbh air uachdar na cruinne cho airidh air aire dealbhadair ri màthair ’na suidhe air cathair a’ fighe stocainn, a’ tulgadh na creathail le cois is a’ seinn duanaig. Aig an aon àm an naoidhean beag a’ blaomadh a shùilean an dràsda ’s a-rithist, a’ tuiteam ’na chadal gu sèimh.

Tha seo a’ toirt ’nam chuimhne dà rann de dhuanaig a bha tric aig na Gaidheil:

’Ille bhig, ’ille bhig,
tarraing do shrann —
tha ’m bodach ’na chadal
le phlaide mu cheann.

Agus i seo cuideachd:

Eisd thusa, leanaibh bhig,
is gabhaidh mise port dhut:
sùilean agus cluasan
agus casan beaga radain.

Chan eil fios agam dè bu chiall do “chasan beaga radain.” Dòcha gu robh e cheart cho ciallach ris an duan aig na Goill far am beil iomradh mu chaora dhuibh air an robh rùsg a lìonadh trì pocannan. Tha iongnadh orm, ma tha a leithid sin de ghne chaorach ann, nach tug na h-uachdarain ghionach don Ghaidhealtachd iad nuair a bha iad a’ fuadach nan daoine gus àite a dhèanamh do chaoraich!

Cho fad ’s as fhiosrach mi, ’s e Fionnlagh MacGhillFhinnein a rinn a’ chreathail a tha san dealbh. Rugadh Fionnlagh ann am Fladaidh anns a’


[TD 54]

bhliadhna 1850 (bha e de Chlann GhillFhinnein a chaidh fhuadach à taobh siar Shiorrachd Rois). Bha e snasail le làmhan, agus math air tuairnearachd. Bha e a’ dèanamh chreathail, còmhla ri crannachain, seidhsichean, cathraichean agus glasan dhorsan de dh’fhiodh cruaidh. Cha ghabhadh na glasan seo fosgladh ach le iuchair fhiodha. Tha aon diubh ann an Taigh-tasgaidh Sheann Nithean Inbhir Nis.

Chan eil mòran cuimhne agamsa air Fionnlagh, ach tha air a thriùir mhac a bha ann an Cogadh a’ Cheusair — Iain anns a’ Chabhlaich Mharsantachd, Murchadh anns a’ Chabhlaich Rìoghail agus Alasdair anns na Camshronaich. Coltach ri athair, bha Alasdair snasail le làmhan, gu h-àraidh ann an obair iarainn. Cha bheò neach diubh. Chan eil dealbh Fhionnlaigh ri fhaotainn, ach seo dealbh a mhic ghaisgeil, Alasdair.

[Dealbh]


[TD 63]

IAIN TOLMACH MACCOINNICH
le Tormod E. MacDhòmhnaill

’Se duine sèimh, socair, gun ghò a tha ann an Iain Tolmach MacCoinnich.

Ged a tha e air a bhith a’ fuireach ann am Motherwell — baile mòr an stàilinn, leis an toit agus an smùid a tha ’na lùib, bho 1946, chuir e seachad cuid mhòr de bheatha air Ghàidhealtachd agus tha ceangal dlùth aige ris an Eilean Sgitheanach agus ri Uibhist-a-Tuath.

Shaoil leamsa gum biodh e coltach beagan rannsachaidh a dhèanamh air a bheatha. Airson leigeil fhaicinn cho dlùth ’s a tha an ceangal aig Iain ris na h-eileanan theid sinn air ais gu àm a shì-seanar. Buinidh Iain do Chlann Mhic Coinnich, a tha air a bhith a’ fuireach ann an Dun Bheagain bho chionn iomadach bliadhna agus rugadh a shì-seanair Eachann MacCoinnich ann an 1796.

Bha e ’na mharaiche comasach agus bha e ’na chaiptean air bàta a bhiodh a’ seòladh o bailtean phuirt mar Steòrnabhagh, Glaschu agus Liverpool gu Ameirica le bathar. Phòs e Annabella Tolmach agus rugadh mac dhaibh, Iain Tolmach MacCoinnich.

Dh’fhàg e a bhean agus a mhac, an Dun Bheagain agus air dhà bhi eòlach air Ameireaga, rinn e suas inntinn gun dèanadh e a dhachaigh ann an Ceap Breatann. Shiubhail e an t-eilean a’ sireadh àite freagarrach airson dachaigh a stèidheachadh. Chuireadh e an sin a dh’iarraidh a bhean agus a mhac òg. Bha e mì-fhortanach oir thàinig spùinneadairean air aig àite ris an can iad <eng>Smokey Mountain<gai> agus chaidh a mhurt anns a’ bhliadhna 1841. Mar sin dh’fhàgadh a bhean ’na bantrach, le pàisde òg ann an Dun Bheagain.

B’e am pàisde òg sin Ian Tolmach MacCoinnich seanair Iain. Dh’fhuirich esan ann an Dun Bheagain agus shoirbhich leis. Bha e ’na bhàillidh air oighreachd MhicLeòid agus bha e cuideachd os cionn a’ cheadha agus Oifig a’ Phuist.

Bha bàta aige air an robh an t-ainm “<eng>Dream<gai>” agus bho 1867 gu 1886 bha i a’ ruith eadar Dun Bheagain agus Loch na Madadh ann an Uibhist-a-Tuath. Bha i ag aiseag nan litrichean agus bhiodh i a’ giùlan luchd turais agus bathar de gach seòrsa. ’Se pacaid a bha innte agus bhiodh i a’ seòladh còig tursan san t-seachdain.


[TD 64]

Is iomadh turas cunnartach a sheòl an “<eng>Dream<gai>” troimh stoirm is gailleann thairis air a’ chuan an iar. Gu tric dh’fheumte bagaichean nan litrichean a cheangal ris a’ chrann airson nach biodh iad air an siabadh a-mach air a’ mhuir agus cuideachd bhiodh iad ’s dòcha na bu tiorma an sin.

Rugadh athair Iain, Eachann Uisdean MacCoinnich ann an Taigh Dhùn Bheagain ann an 1867. Chaidh e don bhun-sgoil ann an Dun Bheagain agus an sin chaidh e don àrd-sgoil ann an Dun Eideann, do Cholaiste George Watson.

Ghabh e sgrìob do dh’Uibhist-a-Tuath anns an “<eng>Dream<gai>” iomadach turas, còmhla ri athair aig àm nan saor làithean. Aig an àm bha Iain MacDhòmhnaill, mac piuthar a sheanmhar ’na bhàillidh air Uibhist-a-Tuath agus bha e a’ fuireach ann am Baile MhicPhàil.

Ghabh Eachann ùidh anns an àite agus anns an obair a bha am Bàillidh a’ dèanamh agus ann an 1886, nuair nach robh e ach naoi bliadhn deug, dh’iarradh air tòiseachadh ’na fhear taic don Bhàillidh.

Gu mì-fhortanach bhàsaich am Bàillidh MacDhòmhnaill ann an 1888 agus thabhainn Sir Iain Powlett Orde, leis an robh Uibhist-a-Tuath aig an àm, an obair do Eachann. Cha robh e mar sin ach bliadhna thar fhichead, nuair a thòisich e ’na bhàillidh. Bha e a’ còmhnaidh an toiseach ann an Scalpaigh còmhla ri a chuideachd, càirdean don bhàillidh MacDhòmhnaill.

[Dealbh]
Baile Lòin, Uibhist-a-tuath, c. 1925.


[TD 65]

[Dealbh]
Tormod Fearghustan ’s a bhean, à Sginidinn, Dun Bheagain. Bha Tormod ’na chaiptean air an <eng>Dream<gai>, a bha a’ tarraing litrichean is bathair eadar Dun Bheagain is Loch nam Madadh ann an deicheadan nan 1870 agus 1880.

An sin ghabh e fo mhàl, bhon oighreachd, tuathanachas Bhaile Lòin. Phòs e ann an 1905, tè Agnes Brotherston, air an robh e eòlach ann an Dun Eideann, nuair a bha e anns an sgoil. Cha robh Gàidhlig aice agus mar sin gu mì-fhortanach cha robh mòran Gàidhlig aig a’ chloinn. B’iad sin Iain, cuspair ar sgeòil, a rugadh ann am Baile Lòin ann an Uibhist-a-Tuath ann an 1907, Uilleam ann an 1909 agus Agnes ann an 1913.

’Se fìor sgoilear Gàidhlig a bha ann an Eachann. Bhiodh e a’ ceannach mòran leabhraichean Gàidhlig agus bhiodh e ri bàrdachd. Tha na leabhraichean sin aig Iain agus ged nach bruidhinn e Gàidhlig ro mhath leughaidh e i agus tha iad gu tric a’ toirt mòr thoileachas dha.

Bu chòir dhuinn a ràdh gum buin Iain Tolmach MacCoinnich do shliochd nan Tolmach Mòr a thàinig do Dhun Bheagain anns an t-siathamh linn deug. Bhoinneadh iad do Chlann MhicLeòid à Geàrrloch. Chaidh an ruagadh à Geàrrloch le Clann MhicCoinnich agus fhuair iad aoigheachd bho MacLeòid Dhun Bheagain. Ràinig feadhainn de na Tolmaich inbhe àrd fo ughdarrais Mhic Leòid agus bha iad ri tuathanachas ann an Dun Bheagain.


[TD 66]

Mar a thuirt sinn bha sì-seanair Iain pòsda aig Annabella Tolmach. ’Se bràthair do Annabella a b’athair do Frances Tolmach a rinn uiread do obair ionmholta a’ cruinneachadh seann òrain Gàidhlig.

Mar a thuirt sinn cha robh Gàidhlig aig màthair Iain agus bha i à Dun Eideann agus chaidh athair do Cholaiste George Watson. ’S cìnnteach gur ann airson nan adhbharan sin a chaidh Iain do Cholaiste George Watson cuideachd. Rinn e suas inntinn gum faigheadh e obair ri coillteireachd agus thòisich e air cùrsa ann an Oilthigh Dhun Eideann. Gu mì-fhortanach bhris air a shlàinte agus b’ eudar dha sgur ach fhuair e obair aig companaidh mhòr a bha a’ sàs ann an innleadaireachd thogalach no <eng>civil engineering<gai>. Bha e ri ionnsachadh gach oidhche ann an Colaiste Herriot Watt.

’Se droch àm a bha ann airson obair fhaighinn agus an dèidh dha dà phàirt den chùrsa a chur seachad chaidh a phàigheadh dheth agus bha e ’na thàmh, rud nach dèanadh an gnothach airson am pàirt mu dheireadh den chùrsa. Dh’fheumadh e a bhith ag obair agus ag ionnsachadh aig an aon àm.

Chnàmh e sàilean nam brògan aige a’ lorg obrach ’na innleadair. Mu dheireadh thall thaibhinn e obair an asgaidh fiach am faigheadh e troimh na deuchainnean. Chan eil fhiosam am faodadh duine a leithid a dhèanamh an-diugh, ach sin mar a thachair aig anàm ud agus fhuair e obair gun phàigheadh bho Comhairle Sgìre Baile Dhun Eideann ann an roinn nan rathaidean. Mas robh e ullamh den chùrsa fhuair e obair, le pàigheadh, aig Bòrd an Fhearainn, mar fear-tarraing no <eng>draughtsman<gai>.

Bha seo gu math fortanach, oir air dhà a bhith soirbheachail anns na deuchainnean, chunnaic e gun robh an Riaghaltas a’ dol a dhèanamh leasachadh air na rathaidean anns na Siorramachdan Gàidhealach.

Chuir Siorramachd lnbhir Nis mu dheidhinn na rathaidean ann an Uibhist-a-Tuath, Uibhist-a-Deas, Beinn a Bhaoghla, Barraigh agus na Hearadh a chur air dòigh. Bha iad cumhang, carrach le uachdar de ghrinneal ’s de chlachan beaga agus ann an 1935 chuir an Riaghaltas air bonn an tearradh.

[Sanas]


[TD 67]

Chruinnich comhairle Siorramachd Inbhir Nis buidheann de innleadairean airson na rathaidean a sgrùdadh, plànaichean a chur air pàipear, dealbhadh às ùr a dhèanamh ma bha feum air, agus tuairmse a thoirt air cosgais.

B’e Rob Robasdan a bha ’na Fhear Tomhais, no <eng>County Surveyor<gai> air Siorramachd Inbhir Nis. Chuir e Uilleam MacPhàdruig, à Cairminis anns na Hearadh os cionn a’ bhuidheann sgrùdaidh agus Iain anns an dara h-àite.

Chuireadh an obair air dòigh ann an còig roinnean mar a leanas. An toiseach ceann a tuath na Hearadh sìos chum an Tairbeart far an robh rathad mòr an rìgh ann an suidheachadh gu math ìosal. Bha pìosan dheth ri dhèanamh dìreach, drochaidean ri thogail agus drèanachan ri chladhach. B’i an dara roinn Uibhist-a-Tuath agus na deich mìle thar fhichead de rathaidean a tha a’ dol timcheall air, bhon cheadha ann an Loch na Madadh, gu Sollas gu Taigh a’ Gheàrraidh, gu Ceann a’ Bhàigh, timcheall nan cladaichean, gu Clachan nan Lùib, troimh ’n Mhòintich Mhòir agus air ais gu Loch na Madadh.

Bha an rathad seo gu math na b’ fhasa na anns na Hearadh oir cha robh uiread de chòrnairean ri ghearradh agus bha na drochaidean cuimseach gu leòr.

Anns an treas àite bha Barraigh le trì mìle deug, de rathad a bha ann an staid cho dona agus gum b’ fheudar dhaibh, cha mhòr, rathad ùr a dheasachadh gu buileach. Bha còrr agus mìle, eadar an Gleann agus Bàgh a’ Chaisteil, de rathad ùr, ri ullachadh. Bha obair gu math duilich aig na fir tomhais am pìos seo a dheasachadh, oir bha aca ri dhol tarsainn air bàghannan, creagan mòra agus bogaichean nach robh furasda an drèanadh. Bha mòran de bhlastadh ri dhèanamh leis cho carrach, creagach ’s a bha an t-àite.

Cha robh an ceathramh roinn, Beinn a Bhaoghla agus Uibhist-a-Deas, cho dona. Bha sia mìle fichead de rathad ann air nach b’fheudar mòran de leasachadh a dhèanamh ach dìreach uachdar ùr a chur air agus am fàil a dhèanamh nas dreachmhoire.

Bha an còigeamh roinn, ceann a deas na Hearadh, air fear cho doirbh ’s a bha anns na h-eileanan. Bha e a’ dol on Tairbeart troimh Scarasta gu an t-Ob.

Bha aig Iain agus a cho-luchd-obrach ris an rathad a thomhas agus plànaichean a dheasachadh le drochaidean, drèanachan agus sàibhearan air an cur an òrdugh. Bha gach rathad ri dhèanamh cho dìreach agus cho còmhnard ’s a ghabhadh e.

Thugadh an obair ann an ceann a tuath na Hearadh do Uilleam Tawse, ann an Uibhist-a-Tuath do Limmer agus Trinidad agus ann am Barraigh do Hads Phallic. Thàinig an dara cogadh mun do thòisicheadh air rathaidean ceann a deas na Hearadh agus Beinn a Bhaoghla agus Uibhist-a-Deas.


[TD 68]

Bha Iain ag obair anns na Hearadh agus ann am Barraigh agus chòrd an obair fìor mhath ris. Ghabh e ùidh ann an ainmean àiteachan agus cho tric ’s a b’urrainn dha thug e air gu muir. Bhiodh e a’ seòladh sìos is suas taobh an ear na Hearadh agus chan eil teagamh sam bith nach eil a’ mhuir anns an fhuil aige. Bha a shinnsearan gu math eòlach oirre le a dreachan caochlaideach, a duatharachd agus a cunnartan.

Tha mi cinnteach nuair a smaoinicheas duine air na leasachaidhean a thàinig air beatha an t-sluaigh anns na h-eileanan anns an lìnn seo, gu bheil tearradh nan rathaidean air fear cho luachmhor ’s a thachair. Tha cuimhne aig Iain air sreath de chairtean fhaicinn, ’s dòcha naoi no deich, às dèidh a chèile a’ falbh gu mòine no le ceilp, no dol a dh’ iarraidh bathar agus iad a’ glacadaich air an t-seann rathad, leis na tuill ’s na clachan a bha cho tric ga dhèanamh cho mì-chòmhnard.

Bha an riaghaltas ag iarraidh an rathad a dhèanamh cho cumhang ri deich troighean le àiteachan na bu leatha an siud san seo far am faigheadh innealan siubhail seachad air a chèile. Cha robh teagamh nach caomhnadh seo airgead ach chunnaic Iain agus a chàirdean gun robh saoghal na cartach, a’ ghige agus an eich gu bhith seachad agus gum biodh an trafaic gu cinnteach a fàs dùmhail le càraichean agus innealan siubhail de gach seòrsa. Ghabh an riaghaltas ris an earail aca.

Cha robh obair nan rathaidean idir deiseil nuair a thòisich an dara Cogadh Mòr ann an 1939. Dh’fhàg Iain na h-eileanan anns an t-Samhainn an dèidh don Chogadh tòiseachadh agus chaidh a chur do Inbhir Nis airson gun oibricheadh e còmhla ris na <eng>Royal Engineers<gai>. Ghabh e ann am

[Dealbh]
Iain T. agus a bhean Anna, 1940.


[TD 69]

[Dealbh]
Iain T. ann a Lunnainn ’na Chaiptean, 1945.

beagan ùine anns an Rèisimeid sin agus chaidh a chur don Ghearasdan.

Phòs e ann an 1940 Anna Lindsay, às a’ Ghearasdan. Choinnich e i, an toiseach, anns na Hearadh far an robh i a’ teagasg còcaireachd. An sin chaidh a cur do Bharraigh far an robh Iain ag obair air na rathaidean.

Bha Iain a sàs ann an obair nam <eng>Parachutes<gai> aig Inbhir-Lòchaidh, obair <eng>anti-aircraft<gai> aig Ceann Loch Leamhann agus obair nan <eng>Commandos<gai> ann an Inbhir-Lòchaidh agus Inbhir Ailleart.

An sin dh’ àrdaicheadh e gu bhith ’na Chaiptean agus chaidh e a dh’ obair ann an Oifis an Airm ann an Lunnain. An dèidh bliadhna an sin chuireadh gu Rippon ann an Yorkshire e. ’Sann an sin a bha Sgoil Armachd nan Innleadairean, agus bha na ceudan de shaighdearan ag ionnsachadh anns a’ Chàmpa.

An dèidh a’ Chogaidh fhuair Iain obair, an toiseach, aig Comhairle Baile Motherwell agus Wishaw agus an sin aig Siorramachd Lannraig. Bha e, gus an do leig e dheth obair, a’ sàs ann an rathaidean agus ann an drochaidean air feadh na Siorramachd.

B’e an Dotair MacCoinnich a thòisich air obair ann an Uibhist-a-Tuath ann an 1884, bràthair-athar Iain. ’Na latha-san bha daoine a’ fuireach ann an eileanan far nach eil duine an-duigh — mar Borroraigh agus Heisgir. Is iomadh turas doirbh a bha aige air muin eich no am bàta sùil, ri droch shìde a’ toirt cobhair do luchd tinneis. Bha muinntir Uibhist, mar sin, gu math eòlach air dlùth chàirdean Iain Am Bàillidh MacCoinnich agus an Dotair MacCoinnich.


[TD 70]

[Dealbh]
S.S. Hebrides aig Ceadha Dhun Bheagain.

Tha miann Iain riamh air a bhith gu muir agus ’s dòcha gur beag an t-iongnadh nuair a bheachdaicheas sinn air an ceangal a bha eadar a shì-seanairean agus an cuan. Cuideachd tha e a’ smaoineachadh gun do sheòl e air trì air fhichead de bhàtaichean Mhic a’ Bhriuthainn. ’Nam measg bha am Plover, Lochinvar, Loch Fyne, Lochmore, Lochearn, Lochness, Claymore, Hebrides, Dunara, Lapwing, Locheil, Shiela agus an Glencoe.

Cuideachd tha e gu tric air a bhith air turas mara air feadh nan eileanan agus anns an dòigh sin chuir e eòlas air Hiort, Bhatarsaigh agus Miughalaigh.

Bhon bha e ’na ghille òg ann an Uibhist-a-Tuath tha uidh air a bhith aig Iain ann an reul-eòlas agus thòisich e air a’ chuspair seo a’ rannsachadh nuair a fhuair e grèim air leabhar ag innse mu na rionnagan agus a’ sealltainn dealbhannan dhiubh. Tha e ag ràdh nach eil nì ann a tha cho inntinneach ri beachdachadh air na reultan air oidhche bhrèagha, chiùin, shoilleir, le gealach agus beagan reothaidh, ann an Uibhist-a-Tuath. Saoilidh duine gu bheil Calum na Gealaich nas fhaisge air, anns na h-eileanan. Chùm e clas ann an reul-eòlais airson dhà no trì bhliadhnaichean


[TD 71]

[Dealbh]
An Lochness agus a Lochnevis ann an Caol Reithe.

ann an Hamilton agus gu tric bidh e a’ toirt seachad òraidean mun chuspair seo do chomannan de gach seòrsa. Tha e aig an àm seo ’na Iar Fhear Cathrach air Comann Reul-eòlais Ghlaschu.

Bha ceangal riamh aig Iain ris an Eaglais Stèidhichte. Tha e air a bhith ’na Eildear ann an Eaglais Naomh Màiri ann am Motherwell o 1949. Chan e sin a-mhàin ach bha e ’na Rùnaire aig Seisean na h-eaglais bho 1956 gu 1981, airson còig bliadhna fichead, agus fhuair e tìodhlacan snasail bhon choithional agus gu dearbh bha e airidh orra.

Tha an nighean aige Frances pòsda aig Iain Renwick agus tha triùir de theaghlach aca.


[TD 73]

CANAIN NA BREATAINN BHIG
le Seumas Robasdan

’S iomadh Gàidheal a chuala mu dheidhinn an dàimh a tha eadar Breatann Mhòr agus a’ Bhreatann Bheag ud thall, Breatann na Frainge, ach ’s dòcha nach eil mòran Ghàidheal idir eòlach air cànain na Breatainn Bhig, no a’ Bhreatainnis. Agus chan iongnadh sin. Ma tha na ceudan bliadhna a’ sgaradh Gàidhlig Alba bho Ghàidhlig Eirinn, ’s ann a tha na mìltean bliadhna gar dealachadh ri cànailean na seann Bhreatannach, leithid Cuimris agus Breatainnis.

’S ann ri linn Rìgh Artair agus Ridirean a’ Bhuird Chruinn a chaidh na Breatannaich a-null dhan Fhraing an toiseach, nuair a dh’fhalbh na Ròmanaich à Breatainn agus a thàinig na Sasannaich bhorba an uair sin.

Ma bheir sinn sùil gheur air grunnan fhacal anns a’ Bhreatainnis, chì sinn dè cho ceangailte ’s a tha a’ chànain sin ris a’ Chuimris, agus, nas fhaide às, ris a’ Ghàidhlig.

Seallaibh na h-àireamhan. Canaidh na Breatannaich: “<eng>unan, daou, trì, pevar, pemp<gai> . . . . ”; nuair a chanas sinne: aon, dà tri, ceithir, còig . . . . Agus canaidh na Cuimrich: “<eng>un, dau, tri, pedwar, pum<gai> ” Airson “dà dhuine” canaidh na Breatannaich “<eng>daou zen<gai>” agus na Cuimrich “<eng>dau ddyn<gai>”. Ach airson “dà nighinn” canaidh na Breatannaich “<eng>div verc’h<gai>” agus na Cuimrich “<eng>dwy ferch<gai>”, agus airson “trì nigheanan”, canaidh na Breatannaich “<eng>teir merc’h<gai>” agus na Cuimrich “<eng>tair merch<gai>”. Tha dhà na trì de bhoireannaich deifirte ri dhà na trì fhireannaich!

Airson na daoine a tha càirdeach dhuinn canaidh sinn: athair (“tad”, * Br. agus C.); màthair (mamm”, Br., agus “mam”, C.); mac (“mab”, Br. agus C.); piùthar (“c’haor”, Br. agus “chwaer”, C.).

Ma thàirneas duine anail (“anal”, Br., agus “anadl”, C.), tha e beò (“bev”, Br., “byw”, C.) Mura tarrainn, tha e marbh (“marv”, Br., , “marw”, C.), agus ’se call (“koll, Br., “coll”, C.) a th’ann. Nuair a bhios an t-sìde brèagha, canaidh na Breatannaich, “brav eo an amzer” (“’s brèagha an aimsir”), agus nuair a bhios am biadh math, canaidh iad, “mat eo ar boued” (“’s math am biadh”). Agus ma bhios iad sgìth, canaidh iad, “skuizh on” (tha mi sgìth).

*Br. = Breatainnis; C. = Cuimris.


[TD 74]

Mar as trice tha a’ Chuimris fada nas dlùithe ris a’ Bhreatainnis na tha a’ Ghàidhlig. Mar shamhladh tha “sùil” againn ann an Gàidhlig, ach “<eng>lagad<gai>” ann am Breatainnis agus “<eng>llygad<gai>” ann an Cuimris; “reic” (gwerzhañ, Br., gwerthu, C.); “cruaidh” (kalet, Br., caled, C.); “nigh”, “glan” (gwalc’hiñ, Br., golchi, C.); “aodach” (dilhad, Br., dillad, C.); “bris” (terriñ, Br., torri, C.) “sona” (laouen, Br., llawen, C.); “ionnsaich” (deskiñ, Br., dysgu, C.), agus mar sin air aghaidh.

Canaidh sinne, “Cò tha seo?”, ach canaidh na Breatannaich, “<eng>Piv ’zo amañ<gai>?”, agus na Cuimrich, “<eng>Pwy sy yma?<gai>”. Canaidh sinne, “An e taigh ùr (a th’ann)?”, ach canaidh na Breatannaich, “<eng>Ti nevez eo<gai>?”, agus na Cuimrich, “<eng>Tŷ newydd yw e<gai>?”

Le sin, chan eil teagamh nach eil a’ Bhreatainnis ’na cànain fhìor Cheilteach, nas coltaiche ris a’ Chuimris na ris a’ Ghàidhlig. Ach bu thoigh leam an dràsda tarrainn a thoirt air a’ bhuaidh a tha air a bhith aig an Fhraingis a siod sa seo air cànain na Breatainn Bhig.

’Sa chiad dol-a-mach, tha faclan aig na Breatannaich air “<eng>yes<gai>” agus “<eng>no” (“ya<gai>” agus “<eng>nann<gai>” ann am Breatainnis, “<eng>oui<gai>” agus “<eng>non<gai>” ann am Fraingis), rud nach eil anns a’ Ghàidhlig no anns a’ Chuimris.

An sin, tha blas na Fraingis air fuaimneachadh nam faclan anns a’ Bhreatainnis, mar gum biodh i coltach ri “Cuimris agus blas na Fraingis oirre”. Seallaibh an litir —u—. Gheibhear fuaim “i” an àite “u” anns a’ Chuimris agus anns a’ Bheurla Albannaich (leithid “<eng>fitba’<gai>” airson “<eng>football<gai>”). Ach se “u” fìor Fhrangach a bhios aig Breatannaich na Frainge.

Tha faclan aca cuideachd air “a” agus “an” (“un”, “ur”, “ul” ann am Breatainnis, “un”, “une”, ann am Fraingis). Mar shamhladh, nuair a chanas sinne “cù”, no, “tha cù agam”, canaidh na Breatannaich “<eng>ur c’hi” (un chien, a dog), “ur c’hi a zo ganin (j’ai un chien, I have a dog)<gai>; agus “taigh”, no, “tha taigh agad”, canaidh iadsan “<eng>un ti<gai>”, no “<eng>un ti a zo ganit<gai>”; agus “beagan”, “<eng>un tamm” (un peu, a little)<gai>, agus boinne uisge”, “<eng>ur banne dour” (une goutte d’eau, a drop of water)<gai>.

Tha <eng>verb<gai> aig na Breatannaich cuideachd airson “<eng>have” (“avoir<gai>” ann am Fraingis), rud nach eil idir anns na cànailean Ceilteach eile. Nuair a chanas sinne, “Tha an t-acras orm”, canaidh iadsan, “<eng>Naon ’m eus” (j’ai faim, I have hunger)<gai>, agus “Tha eagal orm”, “<eng>Aon ’m eus” (j’ai peur, I have fear)<gai>. Ach air an làimh eile, canaidh na Breatannaich “<eng>Ul levr a zo ganin<gai>” (tha leabhar ‘leam’, no agam), agus “<eng>Ur c’hi a zo ganit<gai>” (tha cù agad), agus ’si sin an dòigh Cheilteach ceart gu leòr.

Nuair a bheir sinn tarrainn air rud sam bith a tha air tachairt, mar shamhladh, “tha e air seinn”, canaidh na Breatannaich “<eng>kanet en deus” (il a chanté, he has sung)<gai>; agus “tha e air tighinn”, “<eng>deuet eo” (il est venu, he “is” come)<gai>. Tha sin a’ leantail dòigh na Fraingis. A bharrachd air a sin, tha cuid dhe na <eng>verbs<gai> a’ dèanamh feum dhen dà dhòigh, “<eng>have<gai>” agus “<eng>is<gai>”, mar shamhladh, am <eng>verb “sevel”<gai> (togail, no èirigh): “<eng>savet eo”


[TD 75]

(il s’est levé<gai> — tha e air èirigh); agus “<eng>savet en deus un ti” (il a bati une maison<gai> — tha e air taigh a thogail).

Faodaidh sinn a ràdh ann an Gàidhlig: tha e air èirigh, no, dh’èirich e, tha e air tighinn, no, thàinig e; tha e air seinn, no, sheinn e. Canaidh na Breatannaich mar an ceudna: “<eng>savet eo<gai>” (tha e air èirigh), no “<eng>(eñ a) savas<gai>” (dh’èirich e); “<eng>deuet eo<gai>” (tha e air tighinn), no “<eng>(eñ a) zeuas<gai>” (thàinig e); “<eng>kanet en deus<gai>” (tha e air seinn), no “<eng>( eñ a) ganas<gai>” (sheinn e). Chan fhaighear “<eng>savas<gai>” no “<eng>zeuas<gai>” no “<eng>ganas<gai>”, ge tà, ach sgrìobhte anns na leabhraichean. ’Se a bhios na Breatannaich ag ràdh ann an cainnt gach latha ach: “<eng>savet eo”, “deuet eo”, “kanet en deus<gai>”. Tha sin air rèir dòigh nam Frangach cuideachd a bhios a’ sgrìobhadh gu pongail anns na leabhraichean, “<eng>il se leva<gai>” (dh’èirich e) agus “<eng>il vint<gai>” (thàinig e) agus “<eng>il chanta<gai>” (sheinn e), ach a bhios a’ cantail daonnan nuair a bhruidhneas e, “<eng>il s’est levé<gai>” (tha e air èirigh), “,<eng>il est venu<gai>” (tha e air tighinn), agus “<eng>il a chanté<gai>” (tha e air seinn).

Tha grunn math fhacal air tighinn a-staigh dhan Bhreatainnis cuideachd dìreach bhon Fhraingis, mar a tha: “<eng>prometañ” (“promettre”<gai> gealladh), “<eng>seblant” (“semblant”<gai>, coltas), “<eng>chaseal” (“chasser”<gai>, sealg), “<eng>soñj” (“songe”<gai>, cuimhne, smuain), “<eng>serriñ” (“serrer”<gai>, dùnadh), agus tòrr fhacal eile. Chan eil sin neònach ma thuigeas sinn gu bheil rìoghachd na Frainge air a bhi a’ dalladh air a’ Bhreatainn Bhig fad còrr is mìle bliadhna.

Feumaidh mi aideachadh san dealachadh gu bheil a’ Bhreatainnis, ’nam bheachd fhìn co-dhiù agus ann am beachd feadhainn eile as aithne dhomh, caran nas coltaiche ris a’ Bheurla na tha i ris an Fhraingis. Chan ann air cumadh na faclan a tha mi a-mach dìreach, ach air brìgh na cainnt no air dòigh-smaointinn nan daoine, rudeigin a bhuineas do anam an t-sluaigh. Tha buntainneas dhen t-seòrsa eadar a’ Chuimris agus a’ Bheurla cuideachd. Chan eil fhios agam an e a’ Chuimris a tha leantail dòigh-smaointinn na Beurla no a’ Bheurla a tha leantail dòigh-smaointinn na Cuimris. Chan eil fhios agam nas motha an ann air sàillibh càirdeas na Cuimris ris a’ Bhreatainnis, no air sàillibh nan ceangalaichean dìreach a bha riamh eadar Sasann agus Breatann na Frainge troimh na reubairean-mara Lochlannach, Normannach no Sasannach. ’Se tha sin ach sgeul eile.

Tha aon rud cinnteach, ge tà, gun teagamh sam bith: ged tha beagan de bhlas na Fraingis ri fhaireachadh air a’ Bhreatainnis an dràsda, ’sann à eilean Bhreatainn Mhòir a thàinig cànain na Breatainn Bhig o thùs agus tha a’ bhuil agus a’ bhlàth air sin. “<eng>Anat eo<gai>”, tha fhios gu bheil!

[Sanas]


[TD 76]

ATH-SGRUDADH (8):
IAIN MacCODRUM

le Dòmhnall Eàirdsidh MacDhòmhnaill

(A’ chiad earrann)

Air an 19mh den t-Sultain 1763, chuir Sir Seumas, triath Chlann Dòmhnaill Shlèibhte, litir gu a charaid Sir Uilleam Pepys, anns an tubhairt e mar seo:

<eng>My only recreation is to call in an old bard I keep, and make him repeat Ossian’s poems for half an hour every evening. This I own to be luxury, and I am sure you would agree with me if you could understand the language in which they are repeated<gai>. (MacMhathain: XXV)

Bha Sir Seumas ainmeil air feadh na Roinn Eòrpa mar sgoilear agus mar chùirtear. ’Se duine air leth gibhteil agus tàileantach a bha ann, measail maraon aig uaislean agus aig ìslean. ’Sann air a thugadh <eng>The Scottish Marcellus<gai> nuair a fhuair e bàs anns an Ròimh aig aois chòig bliadhna fichead ann an 1767. Nuair a sgrìobh e an litir seo, bha e air chuairt an ceann ghnothaichean a bhuineadh do a chuid fearainn ann an Uibhist-a-Tuath, agus e air ùr thighinn gu aois bliadhna air fhichead. Aig an aon àm bha e a’ cur tuilleadh ri a chuid foghlaim Gàidhlig a bha air tighinn gu deagh ìre mar tha. B’e an “seann bhàrd” air an tug e iomradh MacCodrum, no Iain mac Fhearchair ’ic Iomhair mar a shloinneadh iad e. Mas fìor a’ bheul-aithris comh-cheangailte ri Aoir nan Tàilleirean (MacMhathain: 269-71), bhiodh e gu math coltach gur h-ann nuair a thànaig Sir Seumas air tìr ann a Loch nam Madadh, beagan sheachdainean roimhe seo, a thachair e air MacCodrum airson a’ chiad uair agus a thug e dha an inbhe a bhith ’na bhàrd oifigeil aige. B’e a dhuais cruit saor o mhàl fhad agus gu bheò e, £2.5t. Shasannach sa’ bhliadhna, còig bolaichean mine agus còig clachan càise.

Mas fìor gun do rugadh am bàrd mu 1700 (MacMhathain: 348) bhiodh e aig ìre a bhith ’na leth-shean duine gun teagamh aig an àm — dìreach mu thrì fichead bliadhna agus a trì de aois. Bha e beò airson sia bliadhna deug às a dheaghaidh sin. Dh’eug e air an 14mh den Ghibhlin 1779. Mar sin b’e MacCodrum fear den fhìor fheadhainn mu dheireadh de na bàird oifigeil a bha air thuarasdal aig na cinn-chinnidh Ghàidealach, seòrsa de


[TD 77]

Oisean an dèidh na Fèinne no “Oighre dligheach air Oisean” mar a thubhairt e fhèin. Gu dearbha cha robh an dreuchd air a bhith idir aige mura b’e an ùidh a bha Sir Seumas a’ cur ann an seann chleachdaidhean. Bha latha a’ bhàird oifigeil seachad mar-tha — agus, còmhla ris a sin, gu ìre mhòr, latha an t-seòrsa bàrdachd molaidh a bha dreuchdail do na bàird sin, ged a leanadh air a bhith deanamh fuighill dith airson deagh ghreis às a dheaghaidh sin.

Ach bha na faclan “seann bhàrd” freagarrach air MacCodrum ann an seagh eile cuideachd. ’Se sin gun robh e suas gu math ann am bliadhnachan nuair a rinn e a’ chuid as motha de na h-òrain aige a tha air lorg againn. Ann an Orain Iain Mhic Fhearchair, an clò ionmholta a dheasaich an t-Urr. Uilleam MacMhathain ann an 1938, tha deich ceann air fhichead againn de a chuid obrach*.

O nach eil an àireamh buileach ro lìonmhor, tha mi smaoineachadh gum bitheadh e iomchuidh liosta dhiubh a chàradh an seo sìos, le an cuid deataichean. Bheir seo cothrom don leughadair beachd a ghabhail dha fhèin air seòrsachan, agus air cuspairean, agus air amannan.

* A’ fàgail às Banais Mhic Asgaill a chaidh a thoirt a-steach air iomrall. A bharrachd air seo, chaidh Oran na Muice, a bhuineadh gun teagamh don bhàrd, fhàgail às an leabhar a chionn agus gun robh e air a mheas tuilleadh is drabasda.

Orain Molaidh agus Cumhachan

Smeòrach Chlann Dòmhnaill … mu 1755
Marbhrann do Alasdair Mac Dhòmhnaill … 1760
Oran do Shir Seumas Mac Dhòmhnaill … mu 1763
Tàladh Iain Mhùideartaich … mu 1763
Moladh Chlann Dòmhnaill … mu 1765
Oran Fir Ghrìminnis … 1766
Oran do Chaiptean Ailean Chinnseborg … 1766
Marbhrann do Shir Seumas Mac Dhòmhnaill … 1767
Oran do Mhac ’ic Ailein … mu 1767
Marbhrann do Uisdean a’ Bhaile Shear … 1769
Marbhrann do Niall Mac Gilleathain (Fuidheall) … 1769
Beannachadh Taighe Fir Bhaghasdail … mu 1769
Oran do na Fògarraich … 1773

Aoireadh agus Magadh

Duan na Bainnse … ?roimh 1720
An Aghaidh Fàilte na Mórthir … mu 1755
Aoir Dhòmhnaill Fhriseil … ?roimh 1758
A’ Chòmhstrith … mu 1758
Diomoladh Pìoba Dhòmhnaill Bhàin … ?roimh 1760


[TD 78]

Oran nam Bantraichean … mu 1760
Oran a’ Bhonn a Sia … mu 1760
Aoir nan Tàilleirean … 1763
Gearain air a Mhnaoi … mu 1763
Marbhrann do Chaiptean Fearghustan … 1767
Oran don Teasaich … ?mu 1767

Orain agus Rannan Eile

Oran mun Eideadh Ghàidhealach … 1749
Caraid agus Nàmhaid an Uisge Bheatha … roimh 1751
Oran na h-Aoise … roimh 1751
Oran na h-Oige … ?roimh 1751
Rann don Làir … mu 1760
Fàilte don Chlèir … 1770

(A’ mhòr chuid de na deataichean a-rèir MhicMhathain XIV)

De na deich air fhichead, ’se aonan a-mhàin a chaidh a dhèanamh nuair a bha e ’na dhuine òg: Duan na Bainnse (? roimh 1720). ’Se an ath fhear air an gabh bliadhna rudeigin cinnteach cur Oran mun Eideadh Ghàidhealach (1749) nuair a bhiodh MacCodrum mu leth-cheud bliadhna de aois.

A’ tionndadh gu na buidhinn as lìonmhora de a chuid obrach, ’se sin na trì deug ris am faod sinn Orain Molaidh a ràdha, tha iad eadar mu 1755 (Smeòrach Chlann Dòmhnaill) agus 1773 (Oran do na Fògarraich). Bhathar a’ ràdha gun do sguir MacCodrum a dhèanamh òran air chomhairle athar a bha a’ meas Duan na Bainnse mì-mhodhail agus neo-iomchuidh. Co-dhiù bha e dèanamh rannan as ìseal gus nach robh, cha do lig e an còrr am follais a-measg an t-sluaigh gus an do bhàsaich an seann fhear. Co-dhiù is e fìrinn no iar-reusantachd a tha seo, faodaidh sinn le deagh cheartas “Bàrdachd seann duine” no, co-dhiù, “bàrdachd leth-sheann duine” a ràdha ris a’ chuid as motha de obair a bhàird seo a tha air lorg againn. Bidh mi uaireannan a’ meòrachadh co-dhiù dh’fhaodadh seo a bhith ’na mhàthair-adhbhair air pàirt de na feartan agus, aig an aon àm, air pàirt de na h-easbhuidhean a tha ri an lorg ’na chuid obrach. Gheibh sinn ann am MacCodrum neart agus sgil agus tàbhachd ’na chuid cleachdadh cainnte a tha ainneamh fiù agus a-measg beairteas na linne anns an robh e beò. Gheibh sinn gluasad rèidh agus ion-chleachdta ann am meadrachd agus ann an ruitheam a tha tric snasail agus air uairean suaicheanta. Ach, air an làimh eile, ’sann ainneamh a gheibh sinn an ealain aige a’ leum nan garrachan-crìche, a’ cur gaoir anns an fheòil neo brodadh fon spiorad. Saoil am faodadh seo a bhith ’na chomhtharra air obair a’


[TD 79]

bhàird aosda?

Is math a dh’fhaodadh e bhith, cuideachd, gum bheil na bliadhnachan falamh seo, ’nan adhbhar air beàrna eile a tha gu math nochdta ’na chuid obrach — ’se sin nach do dh’fhàg e againn aon dad ris am b’urrainn do dhuine “òran gaoil” a ràdha, no fiù agus òran molaidh air boireannach. Chan fhaod e bhith nach robh ùidh aig a’ bhàrd ann am boireannaich, a chionn agus gum bheil fhios againn gun robh e pòsda trì uairean. Chan aithne dhomh ach dà rann far am bheil e a’ moladh boireannaich agus faodar a ràdha gum bheil e gu ìre a’ dèanamh seo mar phàirt den cheàird oifigeil aige. B’e am boirionnach sin a’ bhean-uasal iomraiteach Fionghala Nic Dhòmhnaill. Aige sin fhèin, chan eil i a’ faighinn ach an dà rann mu dheireadh den òran molaidh a rinn MacCodrum don fhear-phòsda aice, An Caiptean Ailean Dòmhnallach, Fear Chinnseborg:

Chuir Dia tagha cèile ort
Rinn maise ’s fèill ri dàimh,
Rinn an gnìomh bu smearala
Rinn bean a tha no bha,
Le barrachd uaisle ’s rìoghalachd
Ghluais i anns na gnìomharan
Thug seanchas buan do lìneachan
Air chuimhn an dèidh a bàis.

Cha b’iongnadh leam a h-uaisle
Thoirt dhi gluasad anns a’ chàs,
Bha stoc na craoibh on bhuaineadh i
Gun ghrod gun ruaidh gun smàl,
Ogh Aonghuis Oig nam brataichean
Is Ràghnaill Mhòir nam feachdannan,
B’e ’m fortan còir nan tachradh
Do bhur n-eascairdibh bhith slàn. (MacMhathain: 146 – 8)

A-rithist, ged is e dà dheagh rann a tha siud gun teagamh, chan ann buileach mar bhoireannach a thathar a’ moladh na mnatha uaisle idir: sann a thathar ga faicinn mar phàirt den fhine agus a’ gabhail beachd oirre ann an dòigh a bhiodh freagarrach do churaidh no do cheann-cinnidh agus, gu dearbha, anns an t-seòrsa dòigh a bhiodh air a mheas mar phàirt iomchuidh de dhleasdanas bàrd oifigeil na fìne.

Anns an dà oran eile far am bheil e dèiligeadh ri boireannaich (gun iomradh idir a dhèanamh air Oran na Muice nach eil anns an leabhar), ’se sin Oran nam Bantraichean agus Gearan air a Mhnaoi, ’se tha fainear dha ach aoireadh agus magadh. Tha na rannan comasach agus ealanta gu leòr — ach mo thruaighe nam bu bheò an diugh e, an torc <eng>Chauvinist<gai> agus b’esan sin!

’S èiginn dhomh ’n t-anart
A cheannach gu lèine


[TD 80]

[Dealbh]
Uaigh Iain MhicCodrum, ann an Uibhist-a-Tuath.


[TD 81]

A dh’aindeoin no dh’èiginn
Ged tha mo bhean beò.

’S èiginn dhomh rithist
Dol an iochd na cloinn nighean
Ag iarraidh a nighe
Ged tha mo bhean beò.

Tha i mall air a lamhan
’S i dàna gu labhairt
’Se dh’fhàg mi gun samhailt
Mo bhean a bhith beò.

Cha bheag a’ chuis anntlachd
’S gun mi gann de na caoirich
A bhith ceannach an aodaich
Ged tha mo bhean beò . . . ( MacMhathain: 90-92)

Mus fàg sinn a’ cheist seo, is dòcha gum bu chòir dhomh ainmeachadh gun robh cuid de na seanchaidhean a bu sheann-fhasanta, a-nuas gu na làithean againn fhèin, caran tàireil air, mar a thubhairt fear dhiubh, “Orain a’ moladh bhoireannach!”

A’ tionndadh a-nis gun an t-seòrsa bàrdachd a bu lìonmhora dh’fhàg MacCodrum againn — ’se sin na h-òrain molaidh — bhiodh e gu math coltach gun robh e fhèin, ged nach biodh ann ach an àireamh, a’ meas gum b’e seo a’ chuid a bu chudtromaiche agus a bu tàbhachdaiche de a chuid saoithreach. Agus, gu dearbha, ged nach eil an seòrsa seo gu tric a’ tighinn ro mhath a-rèir càill mòran de leughadairean an latha an diugh, feumar a ràdha gum bheil a’ mhòr chuid dhiubh math de an seòrsa. Tha iad am bitheantas sgiolta, toirteil, toinnte, araon a thaobh meadrachd agus a thaobh cainnte, ged nach eil iad, is dòcha, ro thric a’ streap ri tobhtaichean mòra na bàrdachd.

Aon rud a chuir beagan iongnaidh orm agus mi air tilleadh a-rithist gu feadhainn de na h-òrain molaidh seo an deaghaidh a bhith àireamh bhliadhnachan gun an leughadh: ’se sin gum bheil a’ chuid as fheàrr dhiubh nas luime agus, mar sin, saoilidh mi, nas brìoghmhoire na bha iad mar a bha cuimhne agam orra. Gheibh sinn uaireannan unnta, gun teagamh, an seòrsa laomaidh air bhuadhairean air an robh Iain Mac a’ Ghobhainn a’ gearain a thaobh cuid de bhàrdachd Dhonnchaidh Bhàin (Ath Sgrùdadh I, Gairm 118, t.117). Ach, anns a’ bhitheantas, chan eil mise co-dhiù) a’ faighinn, ann an cleachdadh Mhic Codrum, gum bheil na faclan a’ tighinn eadar mi agus an cuspair. Saoilidh mi gum bheil gnothach aige seo ri taghadh sgileil air faclan agus uaireannan cuideachd ris an dòigh anns am bheil sreath de bhuadhairean ga cur an taice ri facal no


[TD 82]

ràdh de sheòrsa eile — mar a chì sinn ann an Marbhrann do Uisdean a’ Bhaile Shear:

Cuideachd is mòran dh’an dìth
Faodaidh iad bhith cruinn air cnoc,
Nach cianail an nochd a’ chuirm
Ogh’ Iarla Dhun Tuilm fo bhrot.

Am fìor ghaisgeach dol fo lic
Mu ’n iargaineach iomadh neach,
Sàr churaidh a chaisgeadh tòir
’S nach cuireadh ob-òb air n-ais.

Nan tigeadh trioblaid nar caraibh
Sheasadh fearail air ar ceann,
Gun mur-a-bhitheadh ri fhaotainn
’N cridhe no ’n gaoirdean no ’n lann.

’N duine bu duin’ air gach càs,
Ionadail càirdeil gun phlèid,
Ceannard sluaigh gun tuar bhith sgàthach,
Guala làidir anns an t-sreup.

Duine sgairteil tapaidh teòma,
Duine saidhbhir anns gach beairt,
Labhradh an fhìrinn le grùnnd
’S cha bi ’n teanga leam is leat.

Gur mise chunnaic an uair
’M b’urramach do shnuadh ’s do dhreach,
Fear fearail bu fhlathail gnùis
Amharc nan sùl nach robh tais . . . 

* * * * * * * * * *

Duine fearail a dh’fhàs cruaidh,
Duine ’n robh cruadal is smachd,
Duine ’n robh iochd agus truas
Gu fuasgladh air fear ’na airc.

Duine ’n robh smear agus sgoinn,
Duine nach robh foill ’na bheachd,
Nach buaileadh a’ bhuille chùil
’S nach gleidheadh mì-rùn do neach.


[TD 83]

An aon mhìle ’s a seachd ciad,
Trì fichead bliadhna ’s a naoi,
Ghabh Uisdean cridhe chead dinn
Trì fichead ’s a trì b’e aois.

Tha sinn a-nis air ar leòn,
’N fhine mhòr bu lìonmhor buaidh,
Ma bha sibh riamh nur cuis fharmaid
San aimsir-sa culaidh thruais . . . ( MacMhathain’ 188-90)

Saoilidh mi gur e seo cumha cho math agus a rinn MacCodrum. Gheibh mise co-dhiù rud buadhmhor ann, a chanainn a tha tighinn on chridhe. A-rithist, tha taghadh na meadrachd air leth freagarrach. Gu dearbha, bidh mi uaireannan a’ dol fom smaointean gu dè tha fàgail na meadrachd seo (Rannaigheacht Dialtach) gu tric cho drùiteach — mar a gheibhear i, abair, ann an cuid de na rannan as uaisle agus as eireachdaile ann an Oran na Comhachaig aig Dòmhnall mac Fhionnlaogh nan Dàn, no anns An Nollaig am bu Ghreadhnach Fìon, an cumha maiseach a rinn an Ciaran Mabach do a bhràthair, Sir Seumas Mòr MacDhòmhnaill (bh. 1678). Ged nach eil freagairt agam air a’ cheist sin, saoilidh mi gum bheil MacCodrum, araon ann an gnàthas agus ann an spiorad, glè fhaisg an seo air smior agus air broilleach na cuid as fheàrr den t-seann dàn molaidh aig na bàird phroifeiseanta. Is dòcha gum b’iomchuidh dhuinn a chuimhneachadh gum b’aithne dha an fheadhainn mu dheireadh de Chloinn Mhic Mhuirich an Uibhist-an-Deas. Tha fianais againn cuideachd gun robh e ainmeil a thaobh an fhiosrachaidh a bha aige air seann Laoidhean na Fèinne a bha air an dealbh ann an ceathramhan (faic shìos).

A’ tionndadh gun a’ chòrr de bhàrdachd molaidh Mhic Codrum, ged a tha sinn dualach air a bhith smaointinn air mar bhàrd Shir Seumas, ’se dà òran a tha air lorg againn a rinn e a dh’aon ghnothach don duine uasal sin. ’Se iad sin Oran do Shir Seumas MacDhòmhnaill (MacMhathain: 102) agus Marbhrann do Shir Seumas MacDhòmhnaill (MacMhathain: 150).

Bidh mi uaireannan a’ smaointinn gur dòcha gun robh e caran doirbh do bhàrd dualchasach, mar a bha MacCodrum, dèiligeadh gu furasda ri leithid Shir Seumas. Bha latha an t-seann seòrsa cinn-feadhna seachad mar tha agus, mar a thubhairt mi, latha a’ bhàird dhualchasaich cuideachd. Ach tha e soilleir gun robh dòchas mòr fhathast a-measg an t-sluaigh air Ghàidhealtachd, agus gu seachd àraid a-measg nam bàrd, gun robh camhanach ùr gu tighinn: gun robh àite agus inbhe dligheach a’ feitheamh air na Gàidheil. Ma dh’fhaodas mi a chur mar sin, gun a dhol domhainn anns a’ cheist, bha mothachadh air nàiseantas Gàidhealach anabarrach làidir. Is gann gun robh na Fuadaichean air tòiseachadh. Bha a’ mhòr chuid de na mith-uaislean fhathast Gàidhealach, ’nan cainnt agus ’nam beachd, ged a bha na cinn-fheadhna a’ sìor thrèigsinn. “Togaidh na Gàidheil an ceann”, mar a thubhairt Donnchadh Bàn, agus, gu dearbha,


[TD 84]

’se beachdan den t-seòrsa seo a bu mhàthair-adhbhair do mhòran den bhàrdachd “phoilitigeach” a rinn leithid Dhonnchaidh Bhàin, agus leithid Mhic Codrum fhèin, a bha gu h-oifigeil air taobh teaghlach rìoghail Hanòbhar, ach a bha, a thaobh spioraid, ’nan Seumasaich — a thoradh, a dh’aindeoin droch eachdraidh, gun robh iad a’ faicinn dòchas nan Gàidheal air an taobh sin.

A-nis, bha ceann-feadhna òg, ciatach, air ùr shealbhachadh air ceannas na fine Dòmhnallaich. Bha ùidh aig Sir Seumas ann an Gàidhlig agus anns an dualchas Ghàidhealach. Bha e air bàrd oifigeil a dhèanamh de Mhac Codrum. Tha e soilleir gun robh gràdh mòr aig Mac Codrum dha. Ach bha ceist eile ann. ’Se duine fìnealta, duine foghlamaichte, agus duine air leth tàileantach a bha ann an Sir Seumas, mar a chunnaic sinn mar tha. Ach tha fhios againn cuideachd nach robh e anabarrach làidir ’na bhodhaig. Cha robh gnothach aige ri obair cogaidh, no ri lùth-chleasan fhèin ma dh’fhàgas sinn às sealgaireachd. Ciamar a bha am bàrd dualchasach a’ dol a dhèiligeadh ri leithid seo de shuidheachadh? ’Se aon fhregairt co-dhiù nach robh an suidheachadh anabarrach furasda do MhacCodrum. Chì sinn sin anns an Oran agus anns a’ Mharbhrann. Bha e deanamh uaill gun teagamh às an fhìnealtachd agus às an sgoileireachd agus às a’ chliù aig Sir Seumas:

Cha do dhùineadh an còta
’S cha do ghiùlain na brògan
Neach an cùnntadh iad còmhla do phàirtean.

Ann an gliocas ’s an eòlas
Ann an tuigse ’s am mòrchuis
Os na gibhteannan mòra bha fàs riut.

No neach a shiùbhlas gach rìoghachd
Gheibh do chliù ann am fìrinn
Eadar Lùdhais na Frainge ’s am Pàpa . . . (MacMhathain: 158)

Ach tha e soilleir gu leòr gum b’fhasa leis moladh a dhèanamh air curaidh seann-fhasanta nam faodadh sin a bhith. Tha e feuchainn ri seo a dhèanamh agus chan eil a’ bhuil anabarrach freagarrach a thaobh Shir Seumas:

Aghaidh na staidealachd
Aghaidh na sgairtealachd
Aghaidh na maisealachd
Tlachd agus àilleachd,
Aghaidh na fearalachd
Aghaidh na smearalachd
Aghaidh as glaine
Bheir sealladh an sgàthan,


[TD 85]

Aghaidh na stòldachd
Aghaidh na mòrchuis
Aghaidh an leòmhainn
Ach tòiseachadh ceàrr air,
Buinidh dhan òigear
Bhith curant’ an còimhstrith
’S gur h-iomadh laoch dòrngheal
Theid san tòrachd as àill leat.
Cha sùgradh ri chlaistinn
Bhith dùsgadh do chaismeachd
Bhith rùsgadh do bhrataich
Gu h-aigeannach stàtail,
Pìob thollach ga spalpadh
Sìor phronnadh nam brasphort
Fraoch tomach nam badan
Ri bratchrann ga chàradh,
Barant de dh’uaislean
A’ tarraing mun cuairt di
Gum b’fhearail an dualchas
Dol a bhuannach buaidh làrach,
Ceathairne ghruamach
Gun athadh roimh luaidhe
A dh’fhàgadh gun ghluasad
Cuirp fhuar anns an àraich. (MacMhathain: 108-10)

Deagh stuth faramach sgairteil gun teagamh — ach ’se tha againn an seo rannan “poilitigeach”: Aisling caillich mar a dùrachd mar a thubhairt e fhèin an àite eile.

Tha am bàrd fada nas comfhurtaile a’ moladh Chaiptean Ailein Mhic Dhòmhnaill Chinnseborg, fear a bha a’ tighinn gu math a-rèir na seann ìomhaigh ghaisgeil. Mar a thubhairt Boswell mu dheadhainn: <eng>He was quite the figure of a gallant Highlander — ‘the graceful mien and manly looks’<gai>. Agus chithear a bhuil ann am bàrdachd Mhic Codrum a tha blàth, dian, nàdurrach, uailleil:

Cha bhreac an imeall Iònain thu
Gun neart gun seòl air snàmh,
Chan fhochann bras an fhòlaich thu
Le gaiseadh mòr ’na bhàrr,
Cuspair cinnteach còmhnard thu
Dhen fhine rìoghail Dhòmhnallaich,
Gur mairg a chuireadh còimhstrith ort
’S tu deònach dhol ’na phàirt. (MacMhathain: 146)

Mas e Marbhrann do Uisdean a’ Bhaile Shear cumha as fheàrr a rinn am bàrd, saoilidh mi gur e an t-Oran do Chaiptean Ailean Chinnseborg


[TD 86]

òran molaidh as fheàrr a rinn e do dhuine beò.

De na h-òrain molaidh eile air daoine, ’s fhiach na rannan a rinn e do oighre òg Chlann Ràghnaill, Tàladh Iain Mhùideartaich, ainmeachadh mar eisimpleir air òran toirteil a chaidh a dhèanamh ann an làrach nam bonn, mas fhìor an seanchas am feadh agus a bha am bàrd a’ cur cuairt air a’ ghàrradh chàil aig Mac ’ic Ailein. A dh’aindeoin gun do dh’fhàg e obair dhoirbh aige fhèin nuair a thagh e rannaigheachd a’ comhardadh air uth, tha sgil agus neart an seo — agus sgiùrsadh nimheil air nàimhdean a tha a’ cuimhneachadh dhomh iomairt Iain Luim air a’ chuspair cheudna.

Ri linn Alasdair ’s Mhontròis
Bha sibh nur caithreim an Lòchaidh,
Bu ghleusda baranta Dòmhnall,
Leòmhann cròdha ’s an tòrachd a-muigh,
Bha ur naimhdean dìolta dhe’r cluich,
Thug iad maidhm a-mach air a’ mhuir,
Broinn air bhroinn a’ ruith leis an t-sruth.

B’iomadh fear cleòc agus abaid
Bha chòta cho fliuch ri chaiseart,
Foghlum an t-snàmh nach robh aige,
Air an aigeal laigh iad air ghur,
Cha robh daol a’ faochnadh an cuirp
Oir bha ’n aodach caol agus tiugh,
Nì nach b’iongnadh aognaidh ’s e fliuch. (MacMhathain: 120)

’S fhiach Oran do Mhac ’ic Ailein ainmeachadh air ruitheam agus air bhraisead — agus mar dheagh shampall air gnìomh dualchasach eile a bhuineadh do na bàird: àireamh agus moladh chàirdean na fine. Mar eisimpleir:

Thig na Ceapaich ’s mi nach fhàg iad,
’S math an àit a’ chunnairt iad,
Feardha dàicheil calma làidir,
Tàmailt riamh cha d’fhuiling iad,
Ceum air adhart aig gach diùlnach,
’S ionnsaicht iad air gunnaireachd,
Sgriosar càch gu grad gu bàs
Le gàirdeanan nan curaidhean.

Thig Clann Donnchaidh leat an còmhlan,
’S meanmnach am pòr urramach,
Tighearna Shruthain agus Leòid
Le’n daoine còmhnard cumadail,
Thèid neo-sgàthach ruagadh Spàinneach,
Deagh gheur stàilinn Lunnainneach,
Leagaidh iad na thig rin aodann
Leis na faobhair fhulangach. (MacMhathain’ 168)


[TD 87]

Tha nis dà òran eile a bu mhath leam ainmeachadh a tha air car den aon adhbhar ra chèile. ’Se sin Oran Fir Ghrìminnis agus Oran nam Fògarrach, agus chan eil mi cinnteach, gu dearbha, co-dhiù as freagarraiche an t-ainm Cumha no Moladh orra. Mar a thubhairt mi mar-thà, bha na Fuadaichean gun tòiseachadh ceart fhathast. Ach bha na mith-uaislean, na fir-baile, air an deach am màl a dhaoradh le cinn fheadhna mar a bha Sir Alasdair, “Am Mormhaire Bàn”, bràthair Shir Seumas, a’ sìor ghluasad a-null thairis, gu h-àraid do Ameireaga. Bha Mac Codrum agus e nis air tighinn gu aois, a’ faicinn gu soilleir gun robh seo a’ toirt sgrios air seann saoghal dualchasach nan Gàidheal. Gheibhear anns an dà òran seo an seòrsa bròin agus feirg a gheibhear cho bitheanta ann am Bàrdachd nam Fuadaichean aig ginealaichean às deaghaidh linn Mhic Codrum. Saoilidh mi nach robh mòran ann a chuir nas fheàrr na cùisean na e fhèin. Dà eisimpleir a-mhàin:

Mar nach àbhaist
Cha chluinn sinn làmhach,
Bidh cadal sàmhach
Aig damh nan eang,
Caidlidh earba
Bheag nan gearrachas,
Cha chluinn i farbhas
No stairm sa’ ghleann
Bhon dh’fhalbh Clann Dòmhnaill
Nam brat ’s nan ròiseal,
An fhine bhòidheach
Bu nòs dhomh ’n dream
Leis na dh’fhalbh a’ chiad uair
’S na bheil gu triall dhiubh
Ri ùine bliadhna
Chan fhiach sinn plang . . . 
Ar daoine fìnealta
Socair sìobhalt,
’N robh pailteas rìomhaidh
Gun strì gun staing,
B’e mais ur beusan
Bhith sgaipteach glèidhteach,
Bhith tapaidh treubhach
Gu cur ’na cheann,
Bhith reic ur n-àirneis
’S ur n-àite tàimhe
’Se dh’fhàg ur càirdean
Gu tùrsach trom,
Na bheil an làraich dhiubh
Falbh a màireach


[TD 88]

Gun dad a dhàil
Ach gun tig an long.

(Oran Fir Ghriminnis MacMhathain: 136-8)

Agus ann an Oran nam Fògarrach, an t-òran mu dheireadh is fhiosrach dhuinn a rinn e riamh, ann an 1773:

’S truagh an gnothach ri smaoineach,
Tha ’m fearann ga dhaoradh,
Ghrad dh’fhalbh ar cuid dhaoine
’S thàinig caoirich ’nan àite,
’S lag an sluagh iad ’s is faoin iad
Dol an carraid na ’n caonnaig
Làn bracsaidh is caoile
’S iad fo dhraoidh ghille-màrtainn.
Cha dean smiùradh ur saoradh
’N làthair batail air raonaidh,
No fead cìobair an aonaich
Gnè chaochladh dhe’r n-ànradh,
’S ged a chruinnicheadh sibh caogad
Mholt is reitheachan maola
’S beag a thogadh a h-aon diubh
Claidheamh faobharach stàilinn.
Ciod am fàth dhomh bhith ’g innse
Gun d’fhàs sibh cho mìodhar
’S gun spothadh sibh frìghde
Far an dìreadh i fàrdan.
Dh’fhalbh na ceannardan mìleant
Dhan robh sannt air an fhìrinn,
Dhan robh geall air an dìlsean
Agus cuing air an nàmhaid,
Air an tuath bha iad cuimhneach,
Cha b’ann gus an sgrìobadh
Bhiodh bantraichean ’s dilleachdain
Dìolta gu saidhbhir,
Gach truaghan gun dìth air
Mun cuairt air na suinn sin
Nach sealladh gu h-ìseal
Bha ’n inntinn ro stàtail. (MacMhathain 198-200)

Chan fhaod mi na h-òrain molaidh fhàgail gun iomradh air a dhà eile — ’s dòcha an dà oran as iomraitiche de na rinn am bàrd uile: Moladh Chlann Dòmhnaill agus Smeòrach Chlann Dòmhnaill. Chan e daoine air leth a tha e moladh unnta seo ach an fhine — agus anns an Smeòrach an dùthaich cuideachd. Tha iad le chèile làidir, uaillmhor. Chan aithne dhomh tuaraisgeul nas fheàrr air na Gàidheil a’ dol gu dian air aghaidh nàmhaid na an rann seo ann am Moladh Chlann Dòmhnaill:


[TD 89]

Ach nam faiceadh tu na fir ud
Ri uchd teine ’s iad an òrdan,
Coslas fiadhaich a’ dol sìos orr’
Falbh gu dian air bheagan stòldachd,
Claidheamh rùisgt’ an làimh gach aoinfhir,
Fearg ’na aodann ’s faobhar gleòis air,
Iad cho nimheil ris an iolair
Iad cho frioghail ris na leòmhainn. ( MacMhathain: 126)

Agus a-nis an Smeòrach. ’Se Smeòrach Mhic Codrum, cho fada agus is fiosrach mi a’ chiad òran den t-seòrsa a chaidh a dhèanamh, ged a lean fineachan eile an rathad às a dheaghaidh. Is dòcha gum bheil cus bhuadhairean againn anns an òran seo an siud agus an seo — ach, ma-tha, tha siubhal agus blàths agus susbaint ann. Rud eile: saoilidh mi gum bheil sreathan bhuadhairean air an càradh ri moladh dùthcha, no maise nàduir, am bitheantas nas freagarraiche agus a’ cur barrachd ris a’ bhàrdachd na bhitheadh sreathan bhuadhairean air an càradh ri duine thathar a’ moladh.

Ann an cuid de na rannan tha brìgh na fine agus tuar na dùthcha air an tàthadh ri chèile nas fheàrr na tha iad ann an dad eile den t-seòrsa as aithne dhomh — mura cunntais mi a-rithist Oran na Comhachaig:

Smeòrach mis’ air mullach beinne
’G amharc grèin’ is speuran soilleir,
Thig mi stòlda chòir na coille,
Bidh mi beò air treòdas eile.

Smeòrach mis’ air bhàrr gach bidein,
Dèanamh mùirn ri driùchd na madainn,
Bualadh mo chliath-lùth air m’fheadan,
Seinn mo chiùil gun smùr gun smodan.

Ma mholas gach eun a thìr fèin
Cuim’ thar èis nach moladh mise
Tìr nan curaidh, tìr nan cliar,
An tìr bhiadhchar fhialaidh mhiosail.

’N tìr nach caol ri cois na mara,
An tìr ghaolach chaomhach channach,
An tìr laoghach uanach mheannach,
Tìr an arain bhainneach mhealach.

An tìr riabhach ghrianach thaitneach,
An tìr dhìonach fhiarach fhasgach,
An tìr lèanach ghèadhach lachach,
’N tìr ’m bi biadh gun mhiadh air tacar.


[TD 90]

An tìr chròiceach eòrnach phailte,
An tìr bhuadhach chluaineach ghartach,
An tìr chruachach sguabach dhaiseach,
Dlùth ri cuan gun fhuachd ri sneachda.

’Si ’n tìr sgiamhach tìr a’ mhachair,
Tìr nan dìthean mìogach daithte,
An tìr làireach àigeach mhartach,
Tìr an àigh gu bràth nach gaisear.

’N tìr as bòidhche ta ri fhaicinn
’M bi fir òg’ an còmhdach dreachail,
Pailt nas leòr le pòr a’ mhachair,
Sprèidh air mòintich, òr air chlachan.

An Cladh Chòmhghain mise rugadh,
’N Aird an Runnair fhuair mi togail,
Fradharc a’ chuain uaibhrich chuislich,
Nan stuagh guanach cluaineach cluiceach.

Measg Chlann Dòmhnaill fhuair mi m’altram,
Buidheann nan seòl ’s nan sròl daithte,
Nan long luath air chuantaibh farsaing,
Aiteam nach ciùin rùsgadh ghlaslann.

Na fir eòlach stòlda staideil,
Bha sa’ choimhstrith stròiceach sgaiteach,
Fir gun bhròn gun leòn gun airtneal,
Leanadh tòir is tòir a chaisgeadh.

Buidheann mo ghaoil nach caoin caitean,
Buidheann nach gann greann san aisith,
Bhuidheann shanntach ’n àm bhith aca,
Rùsgadh lann fo shranntraich bhratach . . . (MacMhathain: 44-46)

Chan eil mi smaointinn gur e idir gur e mo thir fhèin agus an fhine dam buin mi fhèin a thathar a’ moladh a tha gam ghluasad an seo. Agus a thaobh a’ cheathramh a tha tòiseachadh An Cladh Chòmhghain . . ., chan aithne dhomh rann a rinn duine de a choimhaoisean ainmeil anns an ochdamh ceud deug a bheir bàrr dhòmhsa air an fhear ud.

(Ra leantainn)


[TD 91]

AN SGEILP LEABHRAICHEAN

<eng>Tong, The Story of a Lewis Village (Tong Historical Society, Tong, Lewis<gai>. 154 dd. £5.00 (cruaidh), £3.00 (bog). 1984)

Gu dearbh tha na fir ’s na mnathan ann an Tunga ri am moladh, a chuir rompa eachdraidh a’ bhaile seo ann a Leòdhas a thrusadh, agus a cur ann an làmhan muinntir Thunga is muinntir eile. Tha saothair mhòr air chùl an leabhair ghrinn a chuir iad an clò, agus an saoghal-bràth de dh’fhiosrachadh. Bu chòir gun dùisgeadh e strì is farmad ann am bailtean eile, agus gum faiceadh sinn ri tìde leabhar eile a’ nochdadh an siud ’s an seo.

Gu h-àraidh ri am moladh tha Mòr Nic a’ Ghobhainn, a rinn mòran den rannsachadh, agus Pàdraig MacLeòid, a sgrìobh a’ chuid mhòr den sgeulachd, ach bha mòran eile an sàs anns an obair cuideachd.

Chruinnich iad criomagan fiosrachaidh bhon chiad iomradh a lorg iad am pàipear lagha anns a’ bhliadhna 1662, troimh na ciad phàipearan màil an 1752, agus às a sin a-nuas chun an latha againn fhìn. Shaoilinn gu bheil tuilleadh ri lorg mu sgoilean (ann an inneasan nan Comannan Sgoile). Rinn iad cruinneachadh luachmhor bho mhuinntir a’ bhaile ’s bho Thungaich a rinn an imrich gu àiteachan eile. Anns an dòigh seo chuir iad ri chèile cunntas air na teaghlaichean a bha anns na croitean no na lotaichean fa leth, dè am bith-beo a bh’aca, eadar dubh-chosnadh air fearann nan uachdaran ’s nam fear-taca, agus obair chruaidh an iasgaich, eadar togail orra a dh’Ameireagaidh ’s a Chanada agus obair ùr a lorg aig an taigh. Agus tha cùnntas ann air ainmean nam bàtaichean-iasgaich, nan


[TD 92]

[Sanasan]


[TD 93]

sgiobairean is nan criubhaichean, air feadhainn a bha anns an dà chogadh, air ministearan (ged a dh’ionndrain mi aon ainm co-dhiù an sin) agus air daoine a choisinn inbhe ann an dreuchdan eile.

Tha iad air dealbh soilleir a thoirt dhuinn air a’ chàirdeas ’s air an dàimh a bha beò anns a’ choimhearsnachd, agus air a’ chàirdeas a bha eadar teaghlaichean. Is iomadh duine a chàireas toll anns an t-sloinneadh aige leis na tha ga innse anns an leabhar, agus a chì sealladh air na daoine bhon tàinig e, as bith an ann ri cruaidh obair, ri dian sgoileireachd, ri gaisgeachd no ri cràbhadh a bha iad. Tha na deilbh air leth inntinneach, agus thug mi fhìn greiseag ann an ceò toileachais, a’ cuimhneachadh daoine a dh’aithnichinn, ’s a’ togail shuathalas ann a feadhainn nach fhaca mi riamh gu seo. Bu mhath an dealbh aig Murchadh Daoidhean fhaicinn, agus bha e air a bhith na b’fheàrr buileach le cuid de na sgeulachdan aige.

Bha aon rud ann a thug leagadh dhomh gun teagamh: thathas ag ràdh gu bheil nas lugha na deichnear ann a Sgoil Thunga an-diugh aig a bheil Gàidhlig fhileanta, agus mas i seo a’ phrìs a tha ri a pàigheadh air sluagh às ùr a thighinn a dh’ath-bheothachadh seann bhaile, tha i daor dha-rìribh. Tha na h-ùghdairean an dòchas gun tog an eachdraidh uaill a-measg na h-òigridh anns na daoine bhon tàinig iad, ’s tha mi ’n dòchas gun tog.

Tha ar beannachd aca airson na rinn iad, agus a-rèir coltais chan eil dùil aca sgur, oir tha iad an dòchas gun dùisg an leabhar corra chuimhne, rud a nì.

Ruaraidh MacThòmais


<eng>Gaelic in Scotland 1698-1981<gai>, le Charles W. J. Withers (John Donald. xii + 352. £18.00. 1984)

Tha sinn a’ fàs gu math eòlach air an ainm aig Teàrlach Withers anns na dha no trì bhliadhnachan a chaidh seachad. Bha e ’na oileanach an Dun-deagh, far an robh e an sàs ann an Tìr-eòlas no Geographaidh, agus a-rithist ann an Cambridge, agus a-riamh bho bha e ’na oileanach òg tha e air a bhith a’ rannsachadh staid nan Gaidheal, agus gu h-àraidh cor luchd-bruidhinn na Gàidhlig air feadh nan linntean. Mar a tha tìde a’ dol air adhart tha e a’ dol nas doimhne agus nas mionaidiche anns na gnothaichean sin, agus a’ leantainn air fhathast air a’ chois-cheum cheudna.

Anns an leabhar seo tha e a’ toirt ruith chabhagach air cor na Gàidhlig ann an Albainn roimhn bhliadhna 1609 (a’ bhliadhna anns na leigeadh ma sgaoil Achdan I) agus a-rithist anns an t-seachdamh linn deug, agus ’sann às dèidh sin a tha e nas fhasa cruaidh bheachdan fhaighinn air àireamh an luchd-bruidhinn, ged nach eil na figearan ro chruaidh gu fada fada an dèidh an ama sin. Anns a’ bhliadhna 1698 sgaoileadh còrr math is dà mhìle Bìoball ann an Gàidhlig na h-Eireann air feadh na Gaidhealtachd, agus bhon a tha iomradh air mhaireann air far an deach iad, tha seo a’ cur solas


[TD 94]

air dè na h-àiteachan, gu h-àraidh air a’ chrìch, anns an robh Gàidhlig fhathast ga cleachdadh. Tha rud math de dh’fhiosrachadh ri fhaotainn ann an cùnntasan eaglaiseil air feadh na seachdamh linn deug, air far a bheil Gàidhlig fhathast ga cleachdadh, agus tha tuairisgean an SSPCK a’ cur gu mòr ri ar n-eòlas cuideachd anns an linn seo. Mun bhliadhna 1765 chuir Iain Walker ri chèile fiosrachadh mu na sgìreachdan anns a robh Gàidhlig ga cleachdadh, agus eadar seo agus fiosrachadh Alexander Webster, a chuireadh ri chèile ann an 1755, tha tuairmeas ga dhèanamh air meudachd sluagh na Gàidhlig mun àm sin.

Faisg air deireadh na linne sin tha an <eng>Statistical Account<gai> a’ toirt dhuinn tuilleadh fiosrachaidh, agus anns an ath linn an <eng>New Statistical Account<gai>. Agus tha sin gar toirt an ìre mhath faisg air an linn anns na thòisich an <eng>Census<gai> ag àireamh luchd na Gàidhlig.

Ach tha iomadh dòigh eile ann air tuairmeas fhaighinn air staid na Gàidhlig anns na linntean a dh’fhalbh, eadar ainmean àitean is dhaoine, an fheum a tha air a dèanamh de fhacail ’s de ainmean Gàidhlig, agus dòighean leth-Ghàidhlig air sgrìobhadh ’s mar sin air adhart. ’Se rannsachadh mòr fada a th’ann, ’s cha shaoilinn gun tigeadh crìoch air a’ chiad ghreis, aon uair ’s gun thòisich e ann an da-rìribh. Agus tha iomadh dòigh air faighinn chun a’ chuspair, no sealladh dheth, leithid beachdan air foghlam agus àite na Gàidhlig ann am foghlam, àireamh agus caithe-beatha nan Gaidheal anns na bailtean Gallda, ’s mar sin air adhart.

Tha e fortanach gu robh trèinigeadh mar thìr-eòlaiche aig Withers, oir tha e furasda dha mòran de na co-dhùnaidhean aige a chur air ar beulaibh ann am mapaichean, agus tha seo ga dhèanamh nas fhasa agus nas taitniche brìgh nan co-dhùnaidhean fhaicinn, co-dhiù ann an cabhaig.

Is dòcha gu bheil an leabhar seo ro fhada, ann an dòigh, agus gun tig leabhar nas soilleire agus nas pongaile às a seo ri tìde, an uair a bhios an t-ùghdar air tuilleadh rannsachaidh a dhèanamh. Chan eil math dùil a bhith aig daoine ris an sgeulachd iomlan mus bi an obair iomlan, ach faodaidh sinn a ràdh gu bheil Withers air deagh cheum a thoirt air an rathad, agus ’sann a’ sìor fhàs nas soilleire a bhios a cheann-uidhe.

Ruaraidh MacThòmais

[Sanas]


[TD 95]

<eng>Blood Hunt<gai>, le Neil M. Gunn (<eng>Souvenir Press<gai>. Lunnainn. 250 dd. £7.95 (cruaidh) £3.95 (bog). 1984)

<eng>The<gai> Albannach, le Fionn MacCulla (<eng>Souvenir Press<gai>. Lunnainn. 336 dd. £8.95 (cruaidh) £4.95 (bog). 1984)

Chan eil an seo ach facal de dh’fhàilte air dà sheann charaid. Tha Clò Souvenir airidh air moladh leis mar a tha iad o chionn bhliadhnachan a-nis air a bhith ag ath-fhoillseachadh nan leabhraichean aig Niall Guinne agus aig Fionn MacColla. Tha iad air dhà eile de na leabhraichean aig MacColla fhoillseachadh: <eng>And the Cock Crew<gai> agus <eng>The Ministers<gai>, agus tha leth-dusan eile de leabhraichean a’ Ghuinnich aca an clò, eadar <eng>Butcher’s Broom, Morning Tide, Whisky and Scotland<gai> agus feadhainn eile.

Bha e bhuapa ’nan dithis eachdraidh na bu chunbhallaiche a thoirt seachad air a’ Ghaidhealtachd agus air an daorsa a thàinig air na Gaidheil, ach tha mi cinnteach gu robh nàdur a’ phoiliticeir na bu làidire aig MacColla, agus nàdur an fheallsanaich a’ toirt buaidh anns a’ Ghuinneach. Bha dlùth bhuntanas aca ’nan dithis ris a’ Ghaidhealtachd, oir rugadh Niall Guinne ann an Gallaibh agus chuir e seachad deagh chuid de a bheatha air a’ Ghaidhealtachd, ged a thogadh gun Ghàidhlig e. Rugadh MacColla (air a robh an t-ainm baiste Tòmas MacDhòmhnaill) ann am Montrose, ged a b’ann de stoc Gaidhealach a bha e, agus chuir e greis seachad a’ teagasg ann am Barraigh. Ghabh e ris a’ chreideamh Chaitligeach, agus bha e gu làidir an aghaidh nan Cailbhineach.

B’e an t-Albannach a’ chiad leabhar aig MacColla, agus <eng>Blood Hunt<gai> an dara leabhar mu dheireadh a chuir Niall Guinne an clò (ann an 1952). Fàilte orra le chèile.

R. McT.

[Sanas]
