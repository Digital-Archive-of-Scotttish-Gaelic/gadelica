[TD 301]

O CANADA
le Ruaraidh MacThomais

[Mapa]

Tha e gòrach breith, no uaireannan beachd fhèin, a thoirt air àite tha duine air ùr fhaicinn, ach dh’fhaodadh nach dèan e cron tarraing a thoirt air rud no dhà a thachair rium anns a’ cheàrnaidh den dùthaich mhòir seo anns na thadhail mi air an t-samhradh seo chaidh. ’Se Co-chruinneachadh nam Fineachan a thug ann mi, ann an cuideachd nam bàrd eile Iain Mac a’ Ghobhainn, Somhairle MacGillEathain agus Dòmhnall MacAmhlaigh. Co-dhiù ’sann fo sgàil a’ Cho-chruinneachaidh a bha sinn, ged as e Fèisd Litreachais Albannach-Canèidianach ris an robh ar gnothach.

Bha e neònach a bhith a’ faicinn dùthaich a tha cho làn de ainmean Albannach, is Gaidhealach, agus àiteachan air an do chuir mi eòlas o chionn fhada tre bhith a’ leughadh bàrdachd is sgeulachdan Gàidhlig a Albainn Nuaidh: Abhainn Bharney a chuir Bàrd Thighearna Cholla ann am bàrdachd o chionn còrr is ceud gu leth bliadhna, Mabou is Margaree, Loch a’ Bhras d’Or, Antigonish is Sydney is Halifax. Agus bha e inntinneach a bhith a’ cluinntinn na Gàidhlig, glè thric le blas nan dual-chainntean Albannach, bho dhaoine nach fhaca Alba a-riamh, agus uaireannan feadhainn a thàinig a sean-seanairean ’s a sean-sean-seanairean as an t-seann dùthaich.

Bha tè air a robh Catrìona NicDhòmhnaill ag obair ann am Baddeck, ann an Aitreabh nan Seann Daoine: tè bhrèagh dhreachail dhen t-seòrsa chitheadh tu fo chliabh mònach nam òige, agus bha beachd aice gur h-ann

[TD 302]

[Dealbh]
Taigh-tasgaidh Alexander Graham Bell, am Baddeck.
’Sann an seo bha an Fhèisd againn.

[Dealbh]
Raghnall Sutharlan

[TD 303]

a Leòdhas a thàinig pàirt de a cuideachd. “Co as,” dh’fhaighnich Dòmhnall MacAmhlaigh, “a bha do sheanmhair?” Thug i an t-sùil ud air, agus dh’èirich a guth man bradan a’ leum as an uisge: “A Thighearna, dè fios a th’agamsa!”, agus chluinneadh tu ceòl Gàidhlig Leòdhais anns a h-uile lide.

Agus bha bodach ann air a robh Eachann MacGuaire, le deagh Ghàidhlig, ach cha robh beachd idir aige co as a dh’fhalbh na daoine aige no cuine. Eadhon nuair a chuir sinn Muile is Ulbha na chuimhne cha tàinig an eachdraidh air ais thuige.

Tha na bailtean-mòra air a bhith tarraing dhaoine as an dùthaich thall an sin mar a tha iad an seo fhèin, agus is iomadh baile-beag, le sgoil is eaglais, a chaidh bàn. Ach an uair a theid baile bàn an siud, sluigidh a’ choille e: a’ choille ghruamach, a’ choille dhosrach, a’ choille a tha a’ fàs seachd troighean an àirde gach bliadhna, a’ sabaid ri obair an duine, ròidean is feansaichean is taighean. Is beag an t-iongnadh ged a dheidheadh rud de eachdraidh nan daoine a fianais cuideachd. Chuala mi fear ag radh nach robh muinntir Alba Nuaidh a’ dèanamh mòran gearain idir air mar a chaidh an athraichean an cur as an fhearann ann an Alba. Is dòcha gu bheil iad ro eòlach air slugadh, ’s gur h-e an t-àm tha làthair tha cunntadh. Ach air an làimh eile, shaoil mi gu robh sluagh an àite anabarrach moiteil as an dàimh a bh’aca ri Alba, agus baidheil ris a’ Ghàidhlig, ged a shaoileas iad gu bheil Gàidhlig aig Albannaich as bith an ann Gaidhealach no Gallda a tha iad.

Tha muinntir Chanada glè eòlach a-nis air an t-strì a tha ag èirigh eadar dà chànain. Bha Frangaich ann an Ceap Bhreatainn o shean, agus bha iad pailt ann an Ontario is an Quebec. Bha fear a Quebec a’ leughadh còmhla rium fhìn ann am Baddeck, fear Ronald Sutherland a tha na Phrofeasair anns an <eng>Universite de Sherbrooke<gai>, agus a tha air mòran a sgrìobhadh mun dà-chànanachas sin, Beurla-Fraingeis. Tha e ag obair an dràsda air dealbh-chluich mun Leòdhasach sin air a robh am <eng>Megantic Outlaw<gai>, fear Dòmhnall Moireasdan. Ach chuir Sutherland seachad bliadhna an Oilthigh Ghlaschu, agus dh’ionnsaich e mòran mu chluiche na pìoba bho bhràthair-athar Sheumais MhicNeill. Chi sibh ann an seo e a’ cluiche na pioba. Bha fear mòr eile sa’ chuideachd, Al Purdy, deagh bhàrd, agus thuirt e rium gu robh Sutharlan a’ toirt na chuimhne <eng>octopus<gai> aig a robh dùil ri leasachadh teaghlaich. ’Sann ann an dòigh glè chàirdeil a thuirt e seo – bha iad mor aig a chèile.

Cho fad ’s a chithinn, ’s a chluinninn, chan eil mòran Gàidhlig ga cleachdadh gu follaiseach an Ceap Breatainn, agus chanainn nach eil i glè laidir aig daoine fo aois leth-cheud, ach is iongantach mura h-eil àiteachan ann air a’ chaochladh.

Abair iasg anns an dùthaich sin, agus fèill air anns na taighean-bidhe. Bha an giomach gu math saor, is glè phailt, teth no fuar. Agus dh’fhiach mi iasg nach do dh’fhiach mi roimhe: am brod-iasg no <eng>swordfish<gai>. Tha blas

[TD 304]

[Dealbh]
A’ toirt brod-iasg air tir


glè math air, mar <eng>tuna<gai>, is coltas turbaid air an fheòil aige. Ann an taigh-bidhe ann a Halifax bha tanca-ghiomach aca am meadhon an ùrlair, agus bha tè dhe na bha ag obair ann a’ cur seachad na tìde dhi fhèin le bhith togail nan giomach, fear an dèidh fir, as an uisge ’s a’ toirt cead dannsa dhaibh.

Tha mi cinnteach gu bheil deoch gu leòr aca cuideachd, ach chan fhaic thu cus dhith gu follaiseach. Chan eil taighean-seinnse pailt, agus an àiteachan chan eil ann ach <eng>liquor-store<gai> far a faod thu deoch-làidir a cheannach. Chunna mi fear leis an deoch ann a Sydney, ach cha robh a leithid pailt. Rud eile a mhothaich mi: chan eil <eng>sex<gai> ga sparradh air daoine anns na pàipearan-naidheachd ’s anns na sanasan-reice mar a tha tachairt an seo. Tha stuamachd fhollaiseach ann, as bith dè tha dol an cùiltean.

Is iomadh balach Gaidhealach a tha ’s a bha eòlach air bailtean mar Sydney is Halifax, le an calaidhean seasgair. Chuir mi cuairt air còrnair ann a Sydney ’s cò bha sin air mo bheulaibh ach Iain MacRath, an seinneadair, ’s Mairead a bhean, ’s iad air ùr ruighinn a Quebec, far a robh iad a’ cur cuairt air na seann bhailtean anns a robh Gaidhlig mus do mhùch an Fhraingeis i. Cha do thachair eòlach rium ann a Halifax, ach bha mi a’ toirt sùil air bàtaichean-mòra na Neibhidh (Canèidianaich)

[TD 305]

[Dealbh]
A’ gabhail na grèine ann am Baddeck: Dòmhnall MacAmhlaigh is Iain Mac a’ Ghobhainn

[Dealbh]
Iain Mac a’ Ghobhainn is Somhairle MacGhill-Eathain a’ còmhradh; Al Purdy na sheasamh faisg orra, ’s am pathadh air

[TD 306]

[Dealbh]
Mi fhìn air an aiseasg aig Baile nan Sasannach an Ceap Bhreatainn. Tha bratach Alba Nuadh glè choltach ri bratach na h-Albann: crann (no <eng>Saltire<gai>) le leòmhann dearg na theis meadhon


agus a’ cuimhneachadh nan inneasan a bhiodh aig balaich Leòdhais air na ceàrnaidhean sin. ’Se baile mòr brèagh a th’ann a Halifax, agus tha iad ag ath-nuadhachadh an t-seana-bhaile gu sgoinneil. Bha taisbeanadh de ealdhain Albannach a’ dol ann an gaileiridh an sin.

’Sann ann a Halifax a tha Oilthigh Dhalhousie, agus tha cruinneachadh de làmh-sgrìobhainnean Gàidhlig aca ann an Tasg-lann Poblachail Albainn Nuaidh an sin. Chunnaic mi làmh-sgrìobhainn Bàrd Thighearna Cholla ann, is an làmh-sgrìobhainn a dh’fhàg an Lighiche Eachann MacGhillEathain as a dhèidh (an Lighiche sin air an deach Johnson is Boswell a shealltainn am Muile ann an 1773). Tha grunn de làmh-sgrìobhainnean ann cuideachd a rinn an t-Urr. Donnchadh Blàr, agus thug mi an t-òran seo a aonan dhiubh.

[TD 307]

Losgadh Tombaca

(An deicheamh cuspair ann an Leabhar 10 (D. B. Blair) ann an Cruinneachadh nan Làmh-sgrìobhainnean Gàidhlig an Taigh-tasgaidh Poblachail Albainn Nuaidh, Oilthigh Dhalhousie, Halifax)

EARRANN 1. LE NEACH EILE [is dòcha Blàr?]

Tha ’n lus o India, nis ruadh,
San latha gorm, san oidhche buaint’,
’G ràdh theid thu eug;
Gach feòil is feur.
Sin smaoinich, ’s loisg tombaca.

Tha phìob seo, lag mar lili bàn,
A’ cur an cèill gum faigh thu bàs.
Mar sin do chruth,
Ma bheanar riut.
Sin smaoinich, ’s loisg tombaca.

Nuair theid an deatach suas gu h-àrd,
’N sin chì thu dìomhanas gun stà
Gach saidhbhreis saoghalt’
Air falbh le gaoith.
Sin smaoinich, ’s loisg tombaca.

Nuair bhios a’ phìob neoghlan a-steach,
’N sin chì thu d’anam breun le peac’,
Oir feumar teas
Ga dèanamh deas.
Sin smaoinich, ’s loisg tombaca.

Nuair thilgear leat an luath air falbh
’N sin canaidh tu riut fhèin gu dearbh
Gur duslach thu,
’S gum pill gu h-ùir.
Sin smaoinich, ’s loisg tombaca.

[TD 308]

EARRANN 2. Le Ralph Erscin

’N do ghearradh ’m meangan seo gu d’fheum?
Mar sin bha ’m Meangan Cliùiteach treun:
Thig trocair uaith
Gu crìch as uaisl’.
Sin smaoinich, ’s loisg tombaca.

Ma thig sùgh ìocshlainteach a-mach
A lus tìr chèin cho searbh am blas,
Feuch ciod an neart
Tha ’m faillean less’?
Sin smaoinich, ’s loisg tombaca.

Tha ’n gealladh dùnadh staigh, mar phìob,
’S le beul a’ chreidimh toirt gu d’ chrìdh
Gach feart slàinte
Tha ’n Ròs Shàroin.
Sin smaoinich, ’s loisg tombaca.

Is faoin bhith tarraing pìob neo-laist’,
Mar sin gach meadhon on taobh mach
Gun tein’ o nèamh
Gu d’ chridhe ghleus’.
Sin smaoinich, ’s loisg tombaca.

Tha ’n smùid, mar thùis, a’ dol an-àird,
Mar ’s còir do d’ chridhe ’n ùrnaigh ghnàth,
Le h-èigheach dhèin
Dol chun nan speur.
Sin smaoinich, ’s loisg tombaca.

Tha Leabhar-lann eireachdail aca ann an Oilthigh an Naoimh Frannsaidh Xavier ann an Antigonish, is gu leòr de leabhraichean Albannach is Gaidhealach ann. Chaidh Dòmhnall MacAmhlaigh is mi fhìn a shealltainn air a’ Phiuthar Mairead NicDhòmhnaill an sin. Tha Maureen Lonergan, a bha na h-oileanach agam an Glaschu, a’ teagasg cuideachd anns an Roinn Cheiltich an Antigonish, ’s i air pòsadh am bliadhna fhèin. Chur sinn grunn uairean a thìde seachad cuideachd le Iona Bantrach Chaluim Iain MhicLeòid, a dh’fhàg mu mhìle leabhar Gàidhlig is Gaidhealach is Canèidianach aig an Roinn Cheiltich an Oilthigh Glaschu. Thug ise cuairt sinn anns a’ chàr troimh’n dùthaich timcheall air a’ bhaile.

[TD 309]

[Dealbh]
Iona NicLeòid (as fhaisge air a’ chamara) a’ còmhradh ri Renee NicGhill-Eathain


’Se baile beag brèagh agus fìor cholaisde eireachdail a th’aca an sin.

Ann a Sydney cuideachd tha taigh-tasgaidh aca, fo stiùireadh an Dr. Bob Morgan, far a bheil mòran aca mu eachdraidh Cheap Breatainn.

’Sann an sin a tha Tormod Dòmhnallach, as an Eilean Sgitheanach, ag obair cuideachd. Sheall an Dr. Morgan dhuinn beagan de na bh’aca, eadar leabhraichean is phàipearan is theipichean ciùil is sgeulachd. Agus thug


[Dealbh]
Louisbourg

[TD 310]

Ceann-suidhe na Colaisde, an t-Athair Dòmhnall Caimbeul, air chuairt sinn seachad air Abhain Mhira, gu ruig Daingneachd Louisbourg, a chaidh a cur ris an làr sa’ bhliadhna 1758, nuair a bhriseadh cumhachd nam Frangach anns a’ cheàrnaidh sin. Ach chuir a’ chuibhle car, agus tha an daingneachd a-nis ga togail as ùr, mar a bha i anns an linn sin, agus Fraingeis is Beurla taobh ri taobh, air pàipear ’s air film ’s air teip.

Tha Fraingeis is Beurla taobh ro taobh cuideachd air gach pacaid is canastair is crogan bidhe a chì thu. Abair dòigh mhath air dà chànan a chumail a’ dol còmhla. Tha thìde againn a leithid a dhèanamh leis a’ Ghàidhlig – agus dhèanadh, nam biodh Riaghaltas againn aig a robh bàidh ris a’ Ghàidhlig.

Tha cuid de na seann Innseanaich fhathast rim faicinn anns an tìr, na daoine leis a robh i mus tainig na Sasannaich is na h-Albannaich is na Frangaich. Tha an cànan beò fhathast (’se Innseanaich den treubh Micmac as pailte an Albainn Nuaidh). Mus do dh’fhàg mi an dùthaich chuir mi an dàn seo ri chèile, ann a Halifax:

Tha aodannan leathainn
nam Micmac ’s nan Eskimo
duilich am mùchadh:
chì mi ban-Innseanach
air chùl nan grìogagan
am bùth a Halifax;
chuala mi mu bhan-Eskimo
am Montreal —
cha bu dùirig dhi
an cuireadh a dhiùltadh
a dhol a laighe
le fear nach b’fhiù leath’ —;
’s ged a tha aodannan
nan Ameireaganach plaomach
chan ionnan an gaol
ris an dùthaich dhùir seo:
chan eil a blonaig air an gruaidh.
Uime sin
cuiridh mi m’aghaidh
air mo dhùthaich fhìn,
air a bheil an aghaidh-choimheach,
gun fhios nach gabh i
uair no uair-èiginn
suathadh dhan a’ bhlonaig.

[TD 311]

BHO DHOCHAS GU BUENOS AIRES
le Aonghas Padraig Caimbeul

Rionnagan sna speuran, is uisge fuar a’ dòrtadh air machraichean tioram Uibhist, na geamachan seachd airson bliann’ eile, ’s gach carbaid a’ siubhal gu luath tarsainn rathaidean na mòintich; bha an t-uisge a’ drùghadh a-mach gu mall as an t-sean bharailte fhiodh, a’ crìonadh toll cruinn ann an aol na starsaich.

Thainig e a-mach, an doras fiodh a’ sèideadh as a dhèidh, cha mhòr a’ dùnadh. Chuir e a cheap air tarraing aig oisein an taighe agus shlìob e a sgall, a’ priobadh a shùilean air an fhairge fad as, a’ coimhead a sin air stràidean farsaing Buenos Aires a’ slìobadh sìos gu oir na docaichean agus bàtaichean an t-saoghail. ’S fhada, ’s fhada on dh’fhalbh iad, a siùil geal cruinn a’ dòrtadh am broinn a chèile air cuan teth Africa, na h-ultaichean cotain nan seasamh nan aonair air cidheachan falamh, cuisleachan gàirdean na seann daoine air sèideadh le gaoth shaillte an t-saoghail.

Sheas caora na h-aonar ri taobh fensa air mullach na beinne fad air ear-a-dheas an tighe, i a’ mèilich gu fann airson na h-ògain. Cha tainig càil, ach thuit a’ ghrian fodha air an taobh siar, ’s chual’ e an crodh a’ meuranaich anns a’ bhàthaich, agus, fada air falbh, ann a faileas a chluasan, rinn cù comhart, agus thàinig sìth.

Thug e sùil mu dheireadh air sliasaid bhàn-bhuidhe na gealaich, chuir e a cheap na làimh chlì agus thill e a-steach. Bha an dorchadas seasgair, blàths solas na h-oidhche a’ deàlrachadh air a ghnùis. Bha an cleoc a’ bualadh gu trom os cionn an teine, a fiodh a’ bragadaich gu h-ìosal. Shuidh e air a’ bheinge, ’s thug e dheth a cheap, ’s shrad e smugaid innte, a’ brosnachadh an teine. Bha an cù dubh na shìneadh, ag osnadh, fon bheinge, sgìth an dèidh a dhìnneir, a’ cur na chuimhne coin eile, coin ghaoisideach mar mhadaidhean-allaidh, dusan dhiubh nan sìneadh san t-sneachda fhuar air beulaibh na <eng>sledge<gai> gu fada tuath an Canada.

Air taobh thall a’ bhalla bha aon lus-na-meala, air a thiormachadh le toit a’ choire, a’ tionndadh sìos air oir a’ phàipear bhuidhe, sìos gu blàths a stòbh far an robh an coire dubh a’ dèanamh fead binn. Bha <eng>Oban Times<gai>, barrachd air bliadhna dh’aois, fon chluasaig aig ceann eile na beinge, spògan a’ chait ga leughadh. Chluinneadh e an geata uaine aig beulaibh an taighe a’ glagadaich ann an gaoth na h-oidhche.

Bhàsaich i air madainn na Dihaoine an dèidhs Kennedy a bhi air a mhurt ann a <eng>Dallas, Texas, 23rd November 1963<gai>, peileir chruaidh bho ghunna shuas aig uinneig. ’Sann, madainn Dihaoine as a dhèidh sin; uaireigin, anns a’ mhadainn na sìneadh le a ceann crom ris a’ bhalla, a paidearan a’ crochadh gu h-aotram na làmhan. An dèidh sin cha robh mòran ri dhèanamh; na plaideachan ùr a thoirt as a’ chiste, agus cluasagan, tubhailtean, aodach canaich agus aodach lìn a phaisgeadh gu cùramach anns

[TD 312]

na trì bocsaichean tì a sheasadh ann an oisinn na clòsaid còmhla ri rolag leòmainn gu deireadh àm-san. Choisich iad an uairsin, am baile uile, agus beagan a bharrachd, sìos air madainn fhrasaich chun a’ chladh, a’ ghainmheach a’ sìobadh agus lòin air an t-slighe, is thill iad dhachaigh, ’s ghabh iad dram, ’s chaidil iad.

Aig deireadh an t-samhraidh sinn thuit pìos <eng>concrete<gai> tioram a ceann taobh a-muigh na simileir, agus bha aon deich latha co-dhiù mun tug e an aire, agus chuir e air dòigh e aon fheasgar san t-Sultain an dèidhs a dhìnneir. Cha do dh’atharraich càil, mìosan a’ coiseachd dhan eaglais ’s a cheann crom ris a’ ghaoith, a chòta trom ’s a’ drùghadh ri uisge, a cheap bog fliuch aig a ghlùinean san t-seirbhis. Ach, gun iarraidh sa bith dh’fhuirich solas an latha air a’ mhòintich nas fhaide, dh’fhuirich an ciaradh ri deireadh na h-obrach, agus bhuail solas na grèine gloinne uinneag na clòsaid mionaidean na bu tràithe, agus an uairsin thàinig na h-uain, geal is dubh, a’ mèilich air na monaidhean, agus as dèidh sinn dh’fhàg na bàtaichean giomaich na laimrigean, air am peantadh as ùr, a’ cromadh ’s ag èirigh troimh na stuaghan gus nach faiceadh tu iad ach mar eòin air oir an t-saoghail, fada, fada chun an iar.

Gu grad thàinig bàrr air an fheur agus shocraich na curacagan, thàinig sguir air stuirm a’ Ghiblein is thàinig teas, uaireannan croisean Moire air na machraichean, ach mar bu trice feasgraichean fada trom ’s a’ ghrian geal as na speuran, na fir a’ gabhail fois len uilinnean air ceann na spaidean, ’s balgam bainne an dràsd ’s a-rithist, a’ bruidhinn air tuirsgein, tractairean, fang, agus, daonnan, air ais chun na mara, gu cinn a sgadain is prìs nan giomach. Mar sin chrìon àird an t-samhraidh is dh’fhalbh toradh an fhoghair, ’s a-rithist airson bliadhna eile bha chruach grinn, seasgair, aig ceann an taighe, bha na laoigh air a reic, bha na h-uain nan caoraich mhaol faisg air a’ chruit, bha na cruachan-feòir air an teannachadh leis na sean ròpaichean, agus bha a’ gheòla a-rithist tioram air a beul-fodha aig bun na h-iodhlainn.

Chruinnich na h-ainmeannan na cheann, a’ seòladh an dèidh a chèile tarsainn cuain an t-saoghail: Valparaiso, Caracas, am Panama Canal, Suez, Genoa, Liverpool, Newfoundland, an ceò a’ fosgladh a-mach bho gach baile gu saorsa na mara, ’s na h-ainmeannan eile, gorm is dearg air na leabhraichean caol, <eng>‘New Zealand Shipping Company,’ ‘Blue Star Line,’ ‘Ellermans,’ ‘City of Liverpool Steam Navigation Company,’<gai> bha iad uile air an teannachadh ann an iodhlainn a thuigse.

Bha àm fàgail, cearcall peansail a chur air a’ chalendar, agus gach càil a chur na àite fhèin a-rithist mar a chuir a mhàthair fhèin a’ chiad turas – an ann linntean air ais, ’s eagal Hitler fhathast na bheatha òg? Ann an àiteigin bha an t-sean chalendar sin le cìnnt, dealbh naomh Moire, màthair Dhè, air a mhullach, ’s e fhathast a’ faicinn an dealbh eile, a mhàthair ’s i a’ glasadh, na suidhe aig a’ bhòrd a’ cur cearcall chorrach ann am peansail air a’ chalendar, ’s aige ri falbh; bhiodh an calendar àiteigin ann an oisinn phrìseil air taobh eile an t-saoghail.

[TD 313]

Aig toiseach a bheatha, phaisg i aodach a sin ann an sean cheus, ’s thug i dha ticeid. Sheall e air an teine mòine a’ dol sìos, ’s bha ’n cù fon bheinge, tumblair bainne air a’ bhòrd, ’s cha robh cuimhn’ aig air a’ chòrr ach as a dhèidh sin, mionaidean neo làithean, air Glaschu ’s teas grèin an Og-mhios a’ deàrsadh air a’ bhaile mhòr. Shiubhal e sìos bhon Oban air bus blàth, feasgar an là roimhe ’na shean aodach ’s ceus athar làn, faisg air làimh, anns a’ chathair fhalamh bha mu choinneamh. Bha ceathrar anns a’ bhus, a’ dòrtadh sìos na bruthaichean seachad air Dail-mhàilidh ’s a’ casadaich suas seachad taighean cloiche Arrochar, a shùilean a’ streap a-mach gu Abhainn Chluaidh air an taobh deas. Bha e seachd uairean nuair a thàinig iad mar stoirm a-steach a Ghlaschu fo sholais orains <eng>Great Western Road<gai>, sluagh a’ coiseachd air gach òirleach de <eng>Shauchihall Street<gai>, agus Glaschu eadar là is oidhch’.

Choisich e air falbh bho stèisean na busaichean, a ghualainn trom leis a’ cheus; thug e sùil suas dhan adhar, ciaradh an fheasgair a’ tuiteam troimh smochd a’ bhaile mhòir. Mu dheireadh thall fhuair e àite fuirich, taigh mòr cadail air <eng>Bath Street<gai> far an d’fhuair e a dhìnneir — <eng>mince<gai> agus buntàta pronn ’s currain — aig deich uairean còmhla ri draibhearan làraidh a thuit nan cadal fhads a bha feadhainn eile a’ cluich chairtean fad na h-oidhche. Shìn e sa’ leapaidh na dhùsgadh leth na h-oidhche gus a robh e fhèin agus baile Ghlaschu na sìneadh ann a sìth; faisg air bristeadh na maidne chual’ e each is cairt is gliong nam botlaichean bainne, ’s fois a-rithist. Chaidil e.

Aon uair ’s gun d’èirich e sa’ mhadainn bha e a’ faireachdainn na b’fheàrr, beò, a’ coiseachd air falbh bhon taigh-chadail suas na stràidean trang. Thug e sùil air na bùird mhòr shanas, le bileagan dathach airson siabann, càraichean dubh Austin agus siogaireats, fireannaich chaol le Marlboros fhada fhuair air oir am bilean. Ràinig e stèisean thaxis aig ceann <eng>Bath Street<gai> is sheas e air cùlaibh sianar eile ann an grèin na maidne. Bha e a’ faireachdain glè mhì-chofhurtail na dheise, ach sheall e air na carbadan, ’s na daoine le màileidean, ’s air na staidhreachan trang suas chun na bùthan ’s oifisean, ’s dhìochuimhnich e mu dheidhinn.

Bha cleoc mòr air stioball eaglais a’ sealltainn na h-uaireach, fichead mionaid an dèidh deich, nuair chaidh e tarsainn Abhainn Chluaidh a’ coimhead sìos, fada gu h-ìosal, air na sean tugaichean is bàtaichean fiodh na laighe briste ri taobh nan cidheachan. Bha gach inneal mu chuairt na h-aibhne air seargadh ’s air fàs dearg ri aois. Dh’fhàg an <eng>taxi<gai> e aig doras oifisean a Bhritish <eng>Shipping Federation<gai>, ’s sheas e greis gus an do dh’fhalbh an <eng>taxi<gai> dhubh a-mach a sealladh a-measg ùpraid na madainn.

Dh’fhàg e a cheus aig bun na staidhr’ ’s stiùir balach òg e suas gu oifis a bha air an dàrna ùrlar. Fhreagair e ceist, neo dha neo trì, rudeigin mu dheidhinn solais aig muir agus an <eng>International Date Line<gai>, chaidh e a-steach a sheòmar dhorcha far an do shealladh dha leabhraichean le dathan, gorm is dearg is buidhe is uaine measgaichte còmhla.

[TD 314]

“Se sin gorm,” thuirt e.

“Agus sin buidhe. Agus sin uaine. Agus sin dearg.”

Chuir e ainm ri bileag phàipear aig bun na staidhr’ ’s thuirt fear ris gun cuireadh iad litir thuige an ath sheachdain.

Thog e an ceus, is choisich e a-mach, a-mach troimh na dorsan gloinne, a-mach fo ghathan na grèine ann an àird an t-samhraidh. Bha muilchinnean Ghlaschu air a slaodadh suas, clèirich ann am bruadar a’ coiseachd gu an dìnneir, seacaidean air an dìochuimhneachadh tarsainn an gualainn; na caileagan a’ rùsgadh an gàirdeanan bàn chun na grèin; na sean daoine nan suidhe gu sìorraidh air treasdachan sna pàircean agus air oir nan gàrraidhean cloich, pocain beaga biadh aig an casan.

Cheannaich e crogan Pepsi agus dà ròl ann am bùth bheag, agus dh’iomallaich e gu mall gu deas, a’ deanamh air saoghal uaine nam pàircean, na craobhan mòra lusach a’ cromadh thairis as na speuran, uaine agus bog; choisich e gu mall suas gu fosglachadh <eng>Queen’s Park<gai>. Bha a’ phàirc a’ lionadh suas, fir òg le uair dheth bho na h-oifisean, agus na nigheanan òg nam paidhrichean a’ coiseachd air ais gu am beathachan aig na <eng>typewriters<gai>.

Shuidh e fo chraoibh mhòir nuin, dh’fhosgail e an crogan agus ghabh e grèim as an ròl, ìm is càise; cho òg ’s a bha na caileagan a’ coimhead, mar lusan brèagh len dreasachan cotain a’ sèideadh mu chuairt orra, le pàtarain gorm is uaine, mar dhìthein a’ sèideadh air banca na h-aibhne, mar ghath shocair ann an gaoir-theas. Shuidh aon chaileag, le falt dubh mar chrùn churlaichean, leatha fhèin faisg air, ach bha e ro dhiùid airson bruidhinn rithe. Dh’òl i beagan orains, dh’ith i pìos ’s leugh i leabhar ’s an dèidh greis dh’èirich i is choisich i air ais a dh’obair; choimhead e oirre a’ coiseachd air falbh gus an do leagh a dreas bhuidhe agus a falt curlach dubh ann an gathan na grèine ’s bha i fhèin ’s a ghrian nan aon, ’s chan fhaiceadh e càil seach càil.

Dh’fhàg an sluagh a’ phàirc, agus dh’fhàg esan, fhuair e bus gu stèisean <eng>Queen Street<gai>, trèan chun an Obain, agus as a sin, aig meadhon oidhche dhubh dhorcha, a Loch Earn dhachaigh a dh’Uibhist. Be an latha <eng>15th August 1959<gai>.

Bha ceò ann sa’ mhadainn sin, ’s bha ceò ann a-nis, ceò a’ tuiteam, a’ chaileag òg a’ dol a sealladh, na busaichean dearg a’ dol sìos na stràidean ann an ceò, <eng>Queen’s Park<gai> ann an ceò, a’ chaileag òg ’s i ’g òl orains, ceò eadar e is i fhèin. Bha sin cho fad air falbh, ach cho faisg. Thàinig e air ais, air ais as an t-saoghal òg sin, ’s bha an cù fhathast ag osnadh fon bheinge, an cleoc a’ bualadh gu trom os cionn an teine, spògan a’ chait fhathast a’ leughadh an <eng>Oban Times<gai>, an taigh fhathast beag is blàth, seachd bliadhna deug an dèidhs a mhàthair bàsachadh.

Bho dhòchas òg Ghlaschu gu Buenos Aires, bha e air gach àite fhaicinn – Caracas agus Baltimore, Port Said agus Calcutta, puirt an t-saoghail gu lèir – air a faicinn turas agus turas eile. Agus fhathast chitheadh e iad turas agus turas eile. Las e phìob, ’s dhrùigh fàileadh brèagh an tombaca suas

[TD 315]

a chuinnleanan, a smochd na cheò mu chuairt a chinn; shuidh e a’ smocadh na pìob. Bha obair na cruite deiseil turas eile; chuir e cearcall mhìcorrach air a’ chalendar. Trì seachduinnean Diluain bha e seòladh a-rithist as Liverpool gu Buenos Aires.

[TD 333]

SEONAIDH NA THEINN
le Eilidh Watt

Cha robh mèil caorach, geum bà, no tonn a’ briseadh air tràigh aig Seonaidh ri chluinntinn ged bha e air a bhodharadh le uiseig air sgèith a’ cur nam both dhi. Bha Seonaidh ri togail mhònadh is, ach e fhèin, cha robh nì a’ gluasad mur robh bratag fhraoich is a-nis am boinne fallais a bha sruladh air a mhala. Thigeadh luchd eòlais mun cuairt is mholadh iad fois is sàmhchair ach bha Seonaidh buidheach de sin uile.

Thog e dheth ’n ceap, le cùl a làimhe shuath e ’m fallas is shocraich e ’n ceap air cùl a chinn. Gu h-athaiseach, mar bha a h-uile car a dhèanadh e, thagh Seonaidh dà fhàd mhònadh a chàirich e air tolman tioram is air an do shuidh e ag amharc sìos air na taighean. Cha robh ceò far taigh far nach robh nis air fhàgail ach daoine eisleadach a bha air cosnadh a leigeil seachad.

Bha Seonaidh buidheach de’n t-sàmhchair seo far nach robh duine a bhruidhneadh ris gus an rachadh e dhachaigh. ’S taigh bhitheadh a phàrantan dòcha air litir fhaotainn bho bhall den teaghlach dèanamh uaill as dè cho math is a bha dol dhaibh pein is dan sliochd; neo bhitheadh a phàrantan dubhach a’ luaidh air fiùghantas coimh-aoise a dh’eug. Cha robh an corr.

Bha Seonaidh tur bhuidheach de seo uile. Thigeadh peathraichean is bràithrean dhachaigh, dòcha len teaghlaichean, is airson greis bhitheadh sunnd feadh a’ bhaile, is moladh air fois, air deàlradh grèine, air glainead iarmailt, air na socarain a bha rim mealtainn air an duthaich. Gabhadh iadsan an cuid de gach sòlas oir bha Seonaidh an ceartuair buidheach dhiubh.

Thug Seonaidh sùil air airde na grèine a’ meas na h-uarach ged bha uaireadair air cùl a dhùirn is sheas e. Bha inntinn dèante. Dh’ fhalbhadh esan ged nach bitheadh e air falbh ach sia mìosan, ged nach bitheadh ach a trì. Gheibheadh e obair air choireigin far am bitheadh neach de aois fhèin, far am bitheadh neach a ghàireadh còmhla ris, a bhruidhneadh air nì inntinneach seach bàs is sìorruidheachd.

An cois a’ mhì-thoileachadh seo rinn Seonaidh gearain ri bràthair tuigseachail is gheall an teaghlach gun toireadh iad fuasgladh beag do Seonaidh. Mar sin ged nach do mhair am mì-thoileachadh, seachdainean an dèidh seo thaing Seonaidh far na trèan beagan an dèidh àm dìnnearach. Roghnaich e fhèin tighinn an seo an àite dhol a Ghlaschu no baile mòr eile. Bha’m baile seo cuimseach beag is rachadh e choiseachd air fheadh; bha daoine ann air an robh e eòlach; bha daoine ann a chuidicheadh e. Bha Seonaidh gu saor, sona.

Mu choinneamh an stèisean mhothaich e, nar thàinig e mach, do gharaids mhòr, a h-uinneagan a’ deàrrsadh gus nach faicte smal air càr a

[TD 334]

bha’n taobh a-staigh. Taobh a-muigh na bùtha bha sreathan de charbadan a bha, air a’ chiad sealladh, ions ùr ach a bha air iomadh mìle a shiubhal. Seas Seonaidh gan amharc. An uairsin mhothaich e gum b’e ainm fìor Ghaidhealach, Colla MacDhùghaill, a bha sgrìobhte ann an litrichean mòra buidhe os cionn nan uinneagan. A-rèir coltais bha barrachd Ghaidheil is Erchie Mac Fhearchair, air an robh e dol a choimhead, ri reic is ceannachd chàraichean. B’ann air Erchie, a bha san aon chlas ris anns a sgoil a bha Seonaidh a’ dèanamh. Mar nach robh Seonaidh riamh, bha Erchie làn innleachdan, làn spòrs, is bu tric a bha sin goirt gu leòr do Sheonaidh a rachadh a choireachadh chionns nach robh esan cho ealamh gus e fhèin a tharraing as an ribe. Ach bha leithid de dhibhearsain an cois a bhi còmhla ri Erchie is nach do chuir Seonaidh as a leth e riamh nam b’eudar dha coire a ghabhail airson clìcean Erchie. Theagamh gun robh Seonaidh fhèin car claon, gun ghò, soirbh am brath a ghabhail air. Anns a’ bhaile cha ghabhadh Erchie am brath air; is ann a stiùradh e e is a dhìonadh e e air sgàth seann eòlas.

Aig an dearbh mhionaid bha Erchie air leigeil dhe a bhith stàrachd a-null is a-nall, a bhith seasamh aig uinneig gun nì fhaicinn. Bha e air suidh aig dasc air an robh cnagan leth-làn le buin siogaireats. Thug e dòrlach notaichean a-mach as pocaid na bhriogais is sgaoil e mach iad a’ coimhead gu dùrachdach orra. Gus nach lorgt’ iad dh’fheumte a h-uile h-aon dhiubh a losgadh. Bha fios aige a-nis gun robh an àireamh a bha air a h-uile gin dhiubh an làimh nam maoir. Chaidh an car a thoirt as le feadhainn a bu chlìchdiche na e fhèin. Cha robh ann ris an gearaineadh e, cha robh aige ach an call a bhi air fhèin. Ach se ghon e gun robh e cinnteach, ged nach robh dearbhadh aig air, gum be Colla MacDhùghaill a bha air chùl a’ ghnìomh eucorach seo. Ged dh’fhaoidte gun robh eascairdeas air tighinn eadar e fhèin is Colla an ceartuair bha uair eile dha sin. Is bha uair a dh’fhaodadh iad inntinn a leigeil ri chèile chionns gun robh iad ris na h-aon chleasan. B’ann mar sin a bha fios aig Erchie gun robh Colla na òige na fhrith-mhèirleach sgiobalta. Ged b’fhada nis bhon thug e suas an cleachdadh, rachadh e fhathast, aig àm fèille no leithid a-staigh don stèisean is thigeadh e mach air a shocair fhèin na bu bheartaiche an dèidh falchaig den t-seòrsa seo. Bhitheadh e, ar leis, a’ deanamh dìmeas air na comasan a bh’aige mum fàgadh e claonaire aig fear eile ri spùilleadh.

Ach an ceartuair thug Erchie a-mach lasadan is gu dubhach, duilich, thog e aon not air oisean. Mun d’fhuair e cothrom teine a chur ris thog a chluas ghèir bruidheann coigrich. Bha ’m pasg notaichean am falach aige mun dainig Seonaidh a-staigh, craos gàire gu chùlagan air. Chur Erchie fàilte chridheil air is ghabh e naidheachd an teaghlaich gu coibhneil is ged nach robh ach beag aire air freagairtean an fhir eile chan aithnichte sin air. An uair sin thuirt e, “Is dè chuir an rathad seo thu, Sheonaidh?”

Dh’innis Seonaidh mar dh’fhàs e cho làn bhuidheach de àit’ a bha ions fàs; gum bu mhath leis obair air choireigin fhaotainn, rud sam bith airson

[TD 335]

greis gus an tilleadh e dhachaigh.

Chuir Erchie drèin air is shuath e a smeigead gu bhith na bu ghèire na chùnntas mun dug e freagairt: “Tha e mar seo, a Sheonaidh, chan eil obair a fhreagaireadh tusa soirbh a faotainn an ceartuair. Chan eil sin ri ràdh nach eil i ri faotainn.”

Bha e na thosd gus an drùidheadh seo a-staigh is Seònaidh a’ feitheamh. “Saoil,” ars esan an ceann ùine, “saoil an deanadh tu obair mu gharaids, sguabadh is sgioblachadh is caran de’n t-seòrs’ sin?”

“’S mi fhìn a dhèanadh,” thuirt Seonaidh gu sùnndach, “obair onarach sam bith.”

“Is cha chuirinn an còrr na do char, a dhuine,” thuirt Erchie. “Ach dòcha gum faigheadh tu obair aig Colla MacDhùghaill ach dh’fheumadh tu an obair fhaotainn dhut fhèin. Tha mis’ ann an droch chàs. Chan urrainn domh do chur thuige ag aideachadh nach eil obair agam fhìn dut. Chan urrainn domh do mholadh ris mar a b’àill leam. Nan cluinnte am fathann a b’fhaoine air nach d’fhuair thu obair agamsa b’e ’n ath naidheachd a bhitheadh ann gun robh mi ions briste, is an uair sin bhithinn briste gu dearbha. Bheil thu tuigsinn? Nam obair-sa feumaidh mo chreideas a bhith math, agus mar sin. . . .”

“Tha mi tuigsinn. Chan fhaod mi leigeil orm gun aithne dhomh thu,” thuirt Seonaidh mar gun robh iad anns a sgoil ris na seann chleasan.

“Sin thu fhèin, a bhalaich. Tha thu tuigsinn glan. Ma dh’fhaighnicheas e dhiot can gun do mhothaich thu an t-ait’ aige nar thàinig thu as a stèisean.”

“An dearbh rud,” arsa Seonaidh a’ toirt sgleog da shliasaid le bois chruaidh.

“Ach na can thusa cus. Eisd ri’san. Gabh tide is na bitheadh cabhag ort idir,” chomhairlich Erchie dha.

“Tha tìde gu leòr agamsa ach dòcha nach bi esan cho foighidneach is a tha thusa rium, agus is mise nach dìochuimhnich sin dut.”

Thug Erchie sùil air an uaireadair is thàinig droch ghreann air.

“A chiall,” ars esan, “nach faic thusa mar tha tìd’ air falbh orm. Mise bha’m beachd tìde bhith agam gus dol chun taigh tasgaidh le airgead; Dè nì mì nis?”

“Nach mì tha duilich maille a chur ort,” arsa Seonaidh air a thamailteachadh.

“Chan e do choire th’ann. Bu chòir dhòmhsa an aire a bhith agam air mo ghnothach fhìn is chan e. . . . Ach coma, Seonaidh, a laochain, airson seann eòlais. .”

“Nam b’urrainn dòmhsa do chuideachadh . . .” thuirt Seonaidh.

Thug Erchie sùil air. “An tà dòcha gum faod thu sin. Innsidh mi dhut mar a tha. Tha cnap airgid agam ann a seo nach eil mi airson fhàgail. Is cha toigh leam a thoirt leam oir tha mi dol ceàrn far nach math leam uiread a bhith air mo shiubhal.” Rinn e sùil bheag air Seonaidh a bha nis

[TD 336]

air a mhòr thogail. “Saoil an cuireadh tusa nad phòcaid e gus an till thu?”

“Deata fhèin,” arsa Seonaidh. “Nì mise sin, ’s toilichte a dhèanamh. Bithidh e cho sàbhailt agamsa is ged an robh e ’sa bhanc fhèin. M’ fhacal air sin.”

“Cha chreidinn a chaochladh ort, a Sheonaidh, agus is mi tha nad chomain.”

Fhuair Erchie leabhar pòcaid, fear math tiugh, is rinn e cinnteach nach robh nì ann a bhrathadh e fhèin is chuir e na notaichean ann gu cùramach is thionndaich e ri Seonaidh. “Càite am bheil an t-airgead agad fhèin?”

“An seo, ann am pòcaid tòine na briogais,” thuirt Seonaidh.

“Glan fhèin. Cuir seo nad phòc-achlais, ma tha.”

Rinn Seonaidh mar sin a’ fàgail na seacaid fosgailte mar a chleachd e.

“Tut, a dhuine chan ann mar sin idir. Putanaich do sheacaid, is gu teann cuideachd.”

“Se sin is fheàrr dhomh is gun fhios cò dh’fhaodadh tachairt rium,” fhreagair Seonaidh le gnè de nàire e bhi cho claon. Gu toilichte mhothaich Erchie gum faicte a-nis an leabhar a’ bulgadh mar bha dùil aige a dheanadh e. Bha e glè chinnteach nach rachadh am bulg thar sùil Cholla.

“Trobhad ma tha,” ars Erchie. “Tha mi dol pìos a rathad is gheibh thu còmhla rium anns a’ chàr.”

Dh’fhalbh iad is Seonaidh gu sona chionns gun robh e dol a dheanamh gniomh màth do dh’Erchie, a dheagh charaid.

Nuair a ruig Seonaidh a’ gharaids aig Colla thug e sùil mun cuairt is mhothaich e do dhithis nighean nan suidhe ag obair ann an oifis ghlaine troimh am faodadh iad sùil a chumail air cò thigeadh no dh’fhalbhadh. Chaidh tè dhiubh leis gu oifis Cholla is bha’n t-èile a’ gabhail beachd air an duine seo a bha a’ coimhead gu h-amharasach bho thaobh gu taobh, a cheann air a tharraing a-staigh ri bhrollach mar gun robh eagal air gun tigte air bho chùlaibh, is le gàire beag aoireil thuirt i ris an t-èile, “Chan fhada a mhaireas an gioball ud aig Colla. Bithidh e mach cho luath is nach fiach dhut suidhe.”

Bha i air a mealladh. Bha Colla, a bha na thàmh, air a chasan a leagadh bho’n dasc is air suidhe gu dòigheil mun dàinig Seonaidh na làthair, a’ putadh na h-aide gu cùl a chinn gus am barrachd modh a shealltainn. Cha robh cabhag air Colla is thuirt e gu cùirteil, “Seadh, a dhuine, is dè bhitheadh bhuat?” Aig an aon àm cha deach nì far a shùla is ris fhèin thuirt e, “Saoil an robh mise riamh cho gorm ris an leth linn seo. Tha e deas gu spùilleadh is mar dèan mis’ e dòcha nach bi an ath-fhear cho grinn ris. Cha bu chòir a leithid a bhi fo sgaoil, a’ cur buaireadh an rathad dhaoine.”

“Tha mi coimhead airson obair,” thuirt Seonaidh, a’ freagairt na ceist a chaidh a chur ris.

“’Sann far na dùthcha a tha thu?”

“’Sann, ma tha,” fhreagair Seonaidh, toilichte gun robh am fear eile cho beachdmhor.

[TD 337]

“Suidh is chì sinn dè is urrainn dhuinn a dhèanamh. Tha mise mi fhìn far na dùthcha agus is math leam làmh a thoirt dod leithid.”

Mun duirt e’n còrr dh’eigh ris a nighean i dà chupa teth coifidh a thoirt thuca, òrdan a chuir iongnadh oirre. Ann am mionadh thàinig i le cupan den robh ceò teth. Aig an aon àm thionndaich Colla teine an dealain dìreach air Seonaidh a bha mar tha na fhallas na sheacaid de chlò Hearach math blàth. Eadar faicill is teas bha Seonaidh am beachd gun robh caoir dhe is dh’fhuasgail e a sheacaid is bhitheadh e air coilear na lèine fhuasgladh cuideachd mur be nach robh e airson gun cuirte cion a’ mhodha as a leth.

Nuair a chunnaic Colla na bha dhìth air, leabhar pòcaid math ùr, air a dheagh lìonadh, bha e air a chasan ag ràdh, “Seadh ma tha, a dhuine, tha mi duilich nach eil obair a fhreagaireadh ort agam. Ged tha gainne obrach ann shaoilinn gum faigheadh do leithid obair, ach, aig an aon àm, chomhairlichinn dhut dol air ais don dùthaich.”

Bha Seonaidh e fhèin air a chasan, is toilichte a bhith dol gu fionnarachd na sràide ach mar rinn am mì-shealbh dha nach deach teud an teine mu chois Cholla is bhitheadh e air tuiteam mur b’e gun d’rinn a grèim air Seonaidh.

“Dè thàinig mum chois?” thuirt Colla. “Nach faic thusa far an do dh’fhàg an nighean ud teud an teine. Thoir thus’ dìreach aon sùil air.”

Choimhead Seonaidh sìos far an robh Colla air a chas a thogail is chunnaic e an teud mu chois. Le sin bha Colla air a bhuinn fhèin ach ag gràdh gu crosda, oir fhuair e droch chlisgeadh, “Tha mi air mo theanga a bhleith a’ bruidheann ris an nighean gun tùir ud. Mur be cho math is a tha i air obair aig àm eile bheirinn cead a coise dhi.”

“Nach math gun deach agam air do chumail gun tuiteam,” ars Seonaidh, oir chòrd an duine seo ris.

Mar sin dhealaich iad le deagh ghean air gach taobh is thug Colla crathadh làimhe càirdeil dha aig an doras is ged nach d’fhuair Seonaidh obair bha e ’m beachd gum bitheadh e gu fridiombach ann am baile far an robh lethid Cholla is Erchie.

Nuair a ruig e, bha Erchie a’ feitheamh air is dh’fhaighnich e ciamar chaidh dha.

“Cha robh obair aige dhomh idir,” arsa Seonaidh, “is gu dearbh tha mi duilich oir is e fìor dhuine gasda a tha’n siud.”

“Se sin a tha ann,” dh’aontaich Erchie ris. “Chì sinn dè ghabhas dèanamh ach ceartuair is fheàrr dhomh m’airgead a chur seachad. Tha mi fada nad chomain.” Shìn e mach a làmh.

Làn dhòchasach chuir Seonaidh a làmh na bhrollach, thàinig stad ann, chrath e sheacaid, chrom e a cheann a’ coimhead na phòcaid, a’ crathadh an lìnigeadh. Thuit a làmhan gu marbh ri thaobh.

“Seadh?” thuirt Erchie car goirid is e a’ suathadh a mheòirean ri chèile.

[TD 338]

“Chan eil sgillinn deth agam,” arsa Seonaidh is eagal is tàmailt a’ cur tùchadh air gus am b’eudar dha bruidheann fo anail.

“A mhic na truaighe is bu tusa sin,” ars Erchie is e fhèin a’ bruidheann ann an cagar ach fiadhaich, maoidheachail, “dè rinn thu le m’ chuid airgid. Na bi cleasachd riumsa. Dhomh mo chuid airgid.”

Leis na facalan thog e form air chois os a chionn. Ghabh Seonaidh ceum air ais is e bàn le nàire is le eagal. “Mur do ghoid cuideigin e. Ach cò ghoideadh e?”

“Cò gu dearbh? Cò ach am fear ris an do dh’earb mi e?”

Gu dubhach leag Erchie am form is lean e air a’ bruidheann gu tùrsach.

“O tha fios agam ged nach gabh thu ris gu bràth, sìorraidh, gum bheil an deagh fhios agad càite am bheil an t-airgead, airgead a choisinn mise gu goirt. Is cinnteach gun robh buaireadh ann dhut.”

Thog e am form a-rithist is ri Seonaidh thuirt e ann an guth ro bhorb, “Ach gabh a-nis a-mach a seo mun leum mo nàdur orm is gun sgolt mi’n claigeann agad. Cha bhi cion airgid ortsa a ghreis seo is gabh dìreach dhachaigh oir ma bhitheas thu oidhche eile anns a’ bhaile seo a’ deanamh bòsd mar thug thu an car as Erchie MacFhearchair air m’anam gun sgolt mi thu.”

Bha Seonaidh, a shùil air an fhorm, a’ dèanamh air an doras nuair a dh’eigh Erchie gu crosda, smachdail, “fan far am bheil thu. Bithidh trèan ann am beagan tìde is chì mise gum bi thu oirre. Ma bheir thu guth, aon lid, gu bràth air mar thug thu an car asam bithidh tu anns a’ phrìosan gus an dubh t’ fhiaclan.”

Anns a’ chàr, air an rathad chun an stèisean fhuair Seonaidh de mhisneachd na thuirt, “Pàighidh mi, ged be iasad a gheibh . . .”

Bha’n gàire a rinn Erchie cho beag iochd is gun robh Seonaidh na thosd. “Cluinneamsa,” ars Erchie, “aon lid air aithris air na thachair an diugh is b’fheàrr dhut a bhi nad ablach aig na coin, a mhèirlich.”

Chunnaic Erchie e na shuidh anns an trèan is cha robh guth an còrr eadorra is le ceum trom thill Erchie a-mach. An sin thug e sùil air garaids Cholla is ged nach duirt e ach, “O ’ille,” cha do dh’fhalbh am plìon far aodainn fad an fheasgair.

Thill Seonaidh dhachaigh. Co air a chuireadh e coire?

[Sanas]

[TD 341]

BEAGAN EILE BHON BHARDACHD AIG ROB MAC A’ GHOBHAINN

Ann an Gleann Dail, an Eilean Leòdhais, tha Loch-Na-Muille, agus aig a ceann tha an Dàm. Tha a Loch an diugh falamh do uisge, tha an dàm air meirgeadh agus air breothadh, agus a’ mhuileann na stad, gun ghliog, gun ghlag.

Tha a’ mhin ri tighinn á Obar Dheadhain, ma thig i idir. Ach “Bha latha eile aig fear na mònadh” – agus aig fear na muille cuideachd.

Bha na focail “Buailibh e, tìoraibh e, cuid an duine bhochd”, a tha aig deireadh gach earrainn, na chrònan aig màthraichean agus aig seanamhairean airson linntean mas deach a’ bhàrdachd seo a sgrìobhadh.

Coinneach Mac a’ Ghobhainn
Glaschu 1978.


AN DÀM
Le Rob Mac A’ Ghobhainn

Bha croitear bochd ’s a bhean fo sprochd
’S cha b’iongnadh dhoibh sin bhith ann,
Bha a’ chiste mhine falamh fàs,
’S b’e ’n càs bhith cho gann,
Bha an cridhe maoth ri a pàistean lag,
’S gun aran aice dha cloinn.
’S gum b’eagal leotha ’s gun lòn nan taigh
Gun traisg iad fad na h-oidhche,
Buailibh e, tìoraibh e,
Cuid an duine bhochd,
Cuiribh don a’ mhuileann e,
’S gheibh e bleith a-nochd.

Bha am Muillear còir is e fo phràmh,
’S a làmh air sluic an dàm,
Bha a’ mhuilleann ciar ’s i cian ’na tàmh,
’S bha sàmhchair anns a’ ghleann,
’S air dha bhi smaoineachadh mar bhà,

[TD 342]

Grad thog e ’n àird a cheann,
’S air bhàrr na gaoith mar shaoil le chluas,
Gun cuala e an t-seinn,
Buailibh e, tìoraibh e.

Ach dh’fhàs sin balbh an aiteal gaoith,
’S gun d’thill i air a bonn,
Car chur mun cuairt le anail fhuar,
Le sguaib an aghaidh grèin,
’S air na speuran shuas gun tàinig gruaim,
’S na neòil gun bhuail sa’ bheinn,
Shruth an uisg air slios gach sliabh,
’S am Muillear chual’ e ’n t-seinn,
Buailibh e, tìoraibh e.

Sin shil na neòil a-nuas gu cas,
Cur flod an lag gach fuinn,
’S bha sruth an uillt ’na dhàir geal bàn,
Le stàirn ri ruith gu gleann,
’S le dian shruth bras gun d’lìon gach clais,
’S e togail ás le sùnnd,
’S bha am Muillear glas ’s a chridhe air gleus,
’S e ’g èisdeachd sèist na seinn,
Buailibh e, tìoraibh e.

Am Muillear
ris an Dàm:–
’Sin chual am Muillear mar a b’àill,
Co-iomairt ’n clàr an dàim,
Na leum ’s na ruith gun d’thaom an tuil,
Le plup ’s le plap ’s le plùm,
Ceud mile fàilt’ gan àite,
Ciod e do dhàil ’s do mhaill,
Nach mithich leat ’thighinn cuairt don tìr,
’S an sluagh len sùil gad chaoidh,
Buailibh e, tìoraibh e.

An Dàm ris a’
Mhuillear:–
Bha mise cuairt air slighe cuain,
Air m’ luaisgeadh measg nan tuinn,
’S thog a’ ghrian mi suas ’na dèidh,
Gu nèamh nan neul sin shuas,
’S air astar slèibh gun deach mi fèin,

[TD 343]

Air bharraibh sgèith na gaoith,
’S mar b’àill le sealbh chrom mi sìos,
A dh’ungadh ciabh nam beann,
Buailibh e, tìoraibh e.

Rinn am Muillear deifir don a’ ghlas,
’S grad chuir e sìos an crann,
’S a’ chuibhle nhòr, bu mhòr a cliosg,
Nuair dhòirt an t-uisg’ mu ceann,
’S gach inneal beag is mòr a-nis,
Gun bhriosg a-staigh na com,
’S gu connmhor dian a’ bleith gu rèidh,
’S bha an Croitear fhèin ri seinn,
Buailibh e, tìoraibh e.

An Dàm:–
Cho fad’ ’s a bhios duine math san àit’,
Ri ’g àiteach strath nan gleann,
Gun cùm mi còir ri daoine bochd,
Gun socrachadh nan teinn,
Biodh àm gu cur is àm gu buain,
Biodh àm gu bròn is seinn,
Chan fhàilnich aran agus uisg,
’S bi mis’ ri teachd na m’àm,
Buailibh e, tìoraibh e.

’S ruith an dàm ’s e togail fonn,
Le plumaineach gu binn,
’S bha mhuileann ciar le rian ri bleith,
Le gliog ’s le glag ’s le glung,
’S an càirdeas aonaite co-rèir,
Bha iad le chèil’ co-bhuinn,
Bha am Muillear fèin, bha a-nis an triùir,
Mar choisir-chiùil ri seinn,
Buailibh e, tìoraibh e.

’Sin thog an Croitear bochd a shac,
Ga clapain air a dhruim,
’S cha do ghearain pian na sgìos,
Ged bha e cianail trom,
Ach mhol e ’n Triath, ’s am Muillear fial,
A’ mhuillean ciar ’s an dàm,
’S bu shocrach chaidil e gu lò,
’S lòn aige don a’ chloinn,
Buailibh e, tìoraibh e.

[TD 353]

SEUMAS MACLEOID

Ughdar an nobhail ‘Cailin Sgiathanach’
Iomradh goirid le Dòmhnall R. Moireasdan

Rugadh Seumas MacLeòid (Seumas Uilleim mac ’an ’ic Dhòmhnaill ’ic ’an ’ic Nèill), ùghdar nan ursgeulan neo na nobhailean, Cailin Sgiathanach is <eng>Highland Waif<gai> ann an Eilean Scalpaigh na Hearadh air an 2na den Fhaoilleach 1880, agus chaochail e air an 12na den Ghearran 1947.

’Se ursgeul Gàidhlig a th’ann an Cailin Sgiathanach agus ursgeul Beurla ann a <eng>Highland Waif<gai>. (Sgrìobh e leabhar eile air a bheil an t-ainm Torman le beachdachadh de nobhail ach gun a bhith leudachadh air a’ phuing seo, faodaidh mi anns an dol seachad ainmeachadh gum b’e Taigh Torman (<eng>Torman House<gai>) an t-ainm a bh’air an taigh aige ann a Scalpaigh, agus ’se fhathast ged a tha an taigh ’s a’ bhùtha bh’aige a-nis aig fear Murchadh MacLeòid).

A thuilleadh air na leabhraichean a sgrìobh Seumas, bhiodh e sgrìobhadh mar an ceudna sgeulachdan beaga anns na h-irisean Gàidhlig is leabhraichean eile bh’air an cur an clò na latha. Tha pìos de bhàrdachd aige anns an leabhar An Dìleab.

B’e Seumas MacLeòid a fhuair an dara duais airson co-fharpais bàrdachd a’ bhlianna fhuair Seumas MacThòmais a Tunga, Leòdhas, a’ chiad duais, ’s a chaidh MacThòmais a chrùnadh, a’ chiad bhàrd a chrùnadh aig Mòd Nàiseanta, ann an 1923, san Oban.

B’e tè as an Oban, Iona Chaimbeul, a bha pòsda aig Seumas MacLeòid.

B’e bràthair màthar do Thormod MacCaoig (<eng>Norman MacCaig<gai>) am bàrd an Dun Eideann, a bh’ann an Seumas MacLeòid.

Bha aon mhac aig Seumas. Tha e beò fhathast. Bha e greiseagan ann a Scalpaigh a’ fuireach nuair a bha athair beò. Dh’fhàg am mac Scalpaigh ’s e òg.

Cha d’fhuair Seumas MacLeòid foghlum mar a their sinn, co-dhiù a thaobh àrd-sgoiltean. Bha e anns a sgoil, ann am bun-sgoil Scalpaigh. Nuair a dh’fhàg e ’n sgoil chaidh e na ghille-sprèidhe a dh’eilean Tharansaigh air taobh siar na Hearadh, ’s on a sin a Ghlaschu, gu obair bùtha, ’s an sin a-rithist bha bùtha ceannachd aige dha fhèin an Glaschu, ’s thàinig e ’n sin a Scalpaigh mu dheireadh ’s chuir e suas bùth an Scalpaigh.

Aig àm àraid am beatha Sheumais MhicLeòid thàinig claonadh – – – ach tha mi a’ cumail seachad air a sin.

Sgrìobh e na leabhraichean ann a Scalpaigh anns na 1920an, a’ gabhail tìde dheth gu seo a dhèanamh. Tha mi tuigsinn gun do dh’fhàg e làmh-sgrìobhainn na dhèidh, a-rèir foighneachd a rinn mise, ge bè dè a thachair dhaibh. Thuirt nighean peathar dha rium gun deach ise dhan taigh aige a deighidh a bhàis. “Bha ’n sin,” ars an tè seo, “de sgrìobhaidhean, duilleag air muin duilleig, cruach dhiubh, agus botal mor inc agus peann rin taobh.

[TD 354]

– – – Feumaidh gum b’e leabhar eile a bha e sgrìobhadh.”

Cha b’e duine stuirichdeach mar sin idir a bh’ann. Cha robh e ruighinn gu gàire a dhèanamh, agus dhèanadh e còmhradh spòrsail. Bha e anns an Arm anns a’ Chiad Chogadh (1914–18).

Thog e an taigh a th’anns an dealbh ann an 1912–13.

Dh’adhlaiceadh e ann an cladh Loisgintir sna Hearadh. Tha clach-chinn air an rèilig anns a bheil bean Sheumais air a tiodhlaiceadh a chuir Seumas fhèin air a h-uaigh an deidh a bàis. Tha Seumas air a chàradh ra taobh.

[Dealbh]
Taigh Torman

[TD 360]

TABHARTASAN A’ CHUAIN
le Pòl Mac A’ Bhreatunnaich

B’e cleachadadh Sheumais Chrom sgrìob a ghabhail gach madainn thràth mun cuairt a’ chladaich feuch ciod e a dh’fhàg a’ mhuir-làn, agus gu h-àraid an dèidh gaoithe sgairteil on Iar. O na thòisich an cogadh agus leis an sgrios a bha air a toirt air bàtaichean sa’ Chuan-an-Iar, cha robh seòrsa rud fad ’s a dh’fhuiricheadh e air bhog, nach do dh’fhuadaich a’ ghaoth agus an sruth air tìr air cladaichean nan Eileanan an Iar. Is iomadh cabar de dheagh fhiodh a shàbhail Seumas, agus a bha nan sreath an tacsa cùl a thaighe gus an cuireadh e feum air latheigin. Bha eadhoin turas ann air an d’ fhuair e bocsaichean ime agus meas de gach seòrsa.

Mar sin b’ann air moch thràth madainn gheamhraidh a phutanaich e suas a chòta trom, agus a thug e aghaidh air a’ chladach air an robh e cho eòlach. Bha gailleann gaoithe agus frasan troma o’n Iar fad na seachdain roimh ’n latha ud, agus bha Seumas cinnteach gum faigheadh e cabar no dhà a chumadh an teine a’ dol dha mar a dèanadh e an còrr feum. B’e an deuchainn bu mhotha bha air iomadh latha gum faiceadh e Eòghann Beag a’ lorgadh as a dhèidh agus gu tric nuair a thilleadh e as an taigh airson cabar a dh’fhàg e am fasgadh nan creagan, cha bhiodh sealladh air, ach is iomadh bòrd a dh’aithnich e a-rithist an tacsa taigh Eòghainn Bhig. B’e sin a thug air Seumas tòiseachadh air a sgrìob na bu tràithe a h-uile madainn oir bha an comh-dheuchainn eadar iad geur agus eadhoin naimhdeil aig amannan.

Bha an t-uisge trom na aodann a’ dìreadh Cnoc-an-dùin, ach bha Seumas eòlach gu leòr air an sin. Cha robh an latha fhathast ach sa’ ghlasadh, agus cha robh a shealladh air astar ro mhath co-dhiù. Nuair a ràinig e mullach an dùin agus ann an sealladh na mara, cha do chreid e a fhradharc oir le a sròn daingean a-measg na sgorran bu chorraiche den chladach, bha bàta mòr glas le dath a’ chogaidh air a’ sìor bhualadh ris na sgeirean fo a druim-ìochdair le luasgan throm nan toinn a’ tighinn a-steach on chuan. Rinn e de chabhaig ’s na b’-urrainn dha sìos a-measg nan sgorran gus an do ràinig e an leac bu ghiorra do shròn a’ bhàta. Ghlaoidh e le àird a ghutha a dh’fhaighneachd an robh anam air bòrd ach cha tàinig freagairt ach fuaim nan stuadh a’ bristeadh air na sgorran mun cuairt.

Chunnaic e an sin nach robh tè de na bàtaichean iomraidh air fhàgail, agus gun robh na h-inneal-togail aca air an seòg a-mach, dearbhadh gu leòr gun do thrèig an sgioba am bàta mòr an dèidh gach trioblaid a thainig nan rathad air a’ chuan mhòr. Thug e faire cuideachd gun robh ròpannan agus fàradh a’ slaodadh ri taobh a’ bhàta a’ co-dhearbhadh gun teagamh gum b’e sin a thachair.

Ach ’se cheist a chuir Seumas ris fhèin a-nis, ciamar a gheibheadh e

[TD 361]

air bòrd oir bha na inntinn ma bha duine idir ri sin a dhèanamh gum biodh esan air a’ chiad fhear. Ged a bha an leac fo a sròn tioram leis an tràghadh, cha robh cothrom air faighinn suas an sin, ach smaointich e nam faigheadh e faisg air an fhàradh mu mheadhon a’ bhàta gun dèanadh e an gnothach. Ach b’e an duilgheadas gun robh an leac a bha ruith a-mach taobh a’ bhàta eadar trì no ceithir a’ throighean fon làn agus b’e oidhirp chunnartach an rathad sin fheuchainn le luasgan na fairge a’ bristeadh thairis air. Bha an làn air an tionndadh, agus bha fios aig Seumas ma bha e a’ dol a dh’fhaighinn air bòrd idir, gum b’e seo an t-àm agus nach b’ann na bu lugha a dh’fhàsadh an cunnart.

Bha e bog fliuch co-dhiù on uisge, ach cha b’fhiach sin smaointinn coimeasach ris a’ chogar a bha ga bhrosnachadh gu dol air bòrd a rannsach gach oisinn, agus ma dh’ fhaoidte a dh’ fhaighinn tasgaidh uisge-bheatha mar thachair air na cladaichean ud turas roimhe.

Mar sin leig e e fhèin sìos gu cùramach air an lic gus an do ghreimich a chasan, agus beag air bheag chaidh e air aghaidh, ged a bha uairean a bha e faisg air a bhi air a thilgeadh thar a chasan le neart na cathadh-mara. Cha bu mhotha bha e furasda a chasan a ghleidheadh air an todhar shleamhainn fo shàil ach mu dheireadh ràinig e mu choinneamh an fhàraidh. Bha na ròpannan agus am fàradh air a sguabadh o thaobh gu taobh anns an t-sruth, ach b’e barail Sheumais nan seasadh e far an robh e a-nis gun cuireadh stuadh aon dhiubh na rathad gu goirid. Thionndaidh e sùil air ais gu tìr agus thàinig crith eagail air a’ faicinn an astair a bha e o thèarainteachd an fhearainn, agus cho beag tùr ’s a bha ann turas cho cunnartach a ghabhail os làimh, gun neach mun cuairt air an èigheadh e airson cuideachadh nam faigheadh e e fhèin ann an dochann sam bith.

A dh’aindheoin sin cha robh tilleadh na bheachd, agus nuair a sguab stuadh am fàradh faisg air a làimh, rinn e grèim-bàis air, agus aig an aon àm a’ call grèim a chasan air an fheamainn shleamhainn. Chùm e grèim teann air an fhàradh ged a bha e faireachdainn air a leth-bhàthadh air a tharrainn leis an fhairgidh gu taobh a’ bhàta. A’ mhionaid a shocraich an sruth, thòisich Seumas air am fàradh a dhìreadh. Eadar gach bogadh a fhuair e, agus a sgìos a’ streap an àirde suas taobh a’ bhàta mhòir, b’e bodach glè shàraichte a chuir a chasan air a’ chlàr iarainn mu dheireadh thall. Ghlaoidh e a-rithis an robh duine beò air bòrd, ach mar a thachair roimhe cha d’fhuair e do fhreagairt ach crònanaich nan stuadh a’ brùcadh roi chom a’ bhàta far an robh i air a pronnadh air na sgeirean fo bonn.

Nuair a fhuair e anail, smaointich e nach biodh e na dhroch bharail am fàradh agus na ròpannan a sgioblachadh air bòrd, oir cha robh na bheachd gun leigeadh e Eòghann Beag as a dhèidh gus am freagradh e e fhèin. Chan e gun ruigeadh e a leas a dhol gun dragh, oir bha an làn a’ sìor èirigh, agus b’e fìor dhuine gun tùr a dh’fheuchadh ris an rathad ud a ghabhail a-rithis. Co-dhiù cha robh Seumas Crom a’ dol a dhèanamh ghnothaichean ro fhurasda do dh’Eòghann a bha e glè chinnteach, a bhitheadh a-nis air a

[TD 362]

rathad a dh’ionnsaigh a’ chladaich. Cinnteach nach robh dòigh eile air faighinn air bòrd, agus le fiamh-ghàire air a bhilean a dh’aindheoin an fhuachd a bha dol roimh a chnàmhan an dèidh a’ bhogaidh, thug e aghaidh air na fàraidhean iarainn a bheireadh e a dh’ionnsaigh na drochaid.

An sin bha gach nì slàn agus dòigheil mar a dh’fhàg na maraichean iad. Cha robh coltas aimhreit sam bith agus bha cairt-iùil a’ Chuain-an-Iar fhathast air a’ bhòrd mhòr. Thug Seumas aghaidh air na seòmaran cadail aig na h-oifigich an dèidh sin, agus anns gach fear bha iomadh coltas gun deachaidh fhàgail ann an cabhaig. Bha aodach air a thilgeadh air gach taobh a’ dearbhadh nach robh ùine mhòr sam bith aig an sgioba an seilbh a chruinneachadh mun tug iad na bàtaichean-iomraidh orra. San t-seòmar-bithidh bha na truinnseirean leth-làn de bhiadh air am fàgail air na bùird, coltach nach d’fhuair an fheadhainn a bha ag ithe tìm crìoch a chur air am biadh.

Ràinig Seumas rùm an sgiobair, agus an sin smaointich e air an fhuachd a bha dol roimhe le aodach bog fliuch. Bha gach seòrsa aodaich air a chrochadh mun cuairt dheth agus gun an còrr dàil thilg e an t-aodach fliuch air an làr agus thagh e a roghainn de dh’aodach an sgiobair. Tioram, agus air a chòmhdach ann an deise nach robh a leithid riamh air a dhruim rinn Seumas sgal gàire ga fhaicinn fhèin ann an sgàthan a’ sgiobair le phutain bhuidhe agus na cearcaill òir air a mhuilicheanan. Fhuair e bonaid bhileach ’s ga cur air a cheann cha chainte nach b’e an sgiobair fhèin a bha a’ spaisdeireachd mun cuairt.

A’ fàgail rùm an sgiobair gu a rannsach turas eile, b’e bheachd gum bu chòir dha sùil a thoirt ach ciod e a bha na luchd. Rinn e cuairt o thoiseach gu deireadh a’ sealltainn anns gach ceàrn sam biodh luchd ri tharrainn, ach bu mhòr a dheuchainn nuair a chunnaic e gun robh am bàta mòr falamh. Shìos san deireadh bha an taobh air a reubadh aiste far an robh e coltach gun do bhuail orc-èisg na naimhde i a-muigh sa’ chuan, agus cha robh teagamh nach b’e sin an trioblaid a thug air an sgioba a trèigsinn. Smaointich Seumas gun robh am bàta, air a droch leòn, na bu ghaisgeil na a sgioba oir chum i oirre an aghaidh gach èiginn gus an do ràinig i cladach corrach an dùin.

Thill e dh’ionnsaigh nan seòmaran cadail agus thòisich e air rannsach a-measg gach oisinn. Thàinig e air na h-àitean-stòir far an robh am biadh air a ghleidheadh. Cha robh mòran eòlais aig Seumas air stòirean ach na chitheadh e air clàran a’ bhuithe bhig suas am baile, ach thug sealladh nan sreathan de gach seòrsa crogain de dh’fheòil, de mheasan, de shùghan agus gnothaichean nach faca e riamh, an anail as. Bha urad an siud na bhiadhadh am baile airson bliadhna. Ann an rùm eile, thainig e air bocsaichean de thombaca agus thoitein a thug deòir as a shùilean a’ smaointinn air am blas nach do dh’fhairich e on a thòisich an cogadh agus a dh’fhàs gach nì gann agus duilich fhaotainn. Thug sealladh a’ bhidhidh an t-acras an cuimhne

[TD 363]

Sheumais agus chuidich e e fhèin gun dàil ri crogan feòla, agus na dhèidh smùid de phìob thombaca a chòrd ris gu h-anabarrach math.

A’ faireachdainn buidheach airson na greise, thòisich e air pocannan a lìonadh de gach seòrsa agus air an slaodadh fear an dèidh fir suas gu toiseach a’ bhàta far an gabhadh iad leigeil sìos air ròpa gun chladach air tuiteam an làin, oir cha robh dòigh eile air an gabhadh e a dhèanamh.

Sin mata an sealladh don do mhothaich Eòghann Beag agus luchd a’ bhaile a chruinnich air na bruaichean os cionn a’ chladaich nuair a chaidh am brath mun cuairt gun robh bàta mòr air tìr air creagan cladach siar a’ bhaile.

“An e an sgiobair tha siud fhathast air bòrd?” dh’fhaighneachd fear de na bodaich, ag amharc nan cearcaill òir air seacaid an fhir a bha a’ tarrainn an eallaich suas gun toiseach.

“Sgiobair!” fhreagair Eòghann, a’ tilgeadh smugaid ghamhlasach sìos air na creagan agus le sùil na bu gheura na aon eile. “Cuin a rinneadh sgiobar de Sheumas Crom? Chan eil fios agam ciamar a fhuair an donas air bòrd, ach gu cinnteach cha robh na bheachd gun leanadh aon againn na dhèidh.”

“Seumas Crom!” Labhair iad ann an aon-ghuth le mòran iongnaidh. “Chan eil ròpa no fàradh a’ slaodadh ri a taobh” dh’amhairc Eòghann. “Chan eil teagamh nach do tharrainn e suas as a dhèidh gach aon a bha. Ach tha dòighean eile air faighinn thairis air an sin.” Leis an sin, thionndaidh Eòghann Beag a chùl air a’ chladach, agus rinn e ceum dhachaigh.

“Chan eil Eòghann Beag ro thoilichte gun d’fhuair Seumas Crom buaidh air an turas seo,” thubhairt te de na cailleachan.

“Na bi cho cinnteach as a sin,” fhreagair te eile na b’eòlaiche air cuilbheartachd Eòghainn, agus an sin cha robh i fada ceàrr.

Fad na madainn cha robh comas aig a’ chuideachd air a’ chladach faighinn faisg air na leacan aig toiseach a’ bhàta, fad ’s a dh’èirich an làn agus a bha iad a’ feitheamh gus an tòisicheadh i ri tuiteam. Cha robh aca ach sùil a chumail air Seumas Crom a’ slaodadh eallach an dèidh eallaich suas gun toiseach far an robh e air cruach mhòr a chruinneachadh. Cha do leig e air gun cluinneadh e na beachdan a bha iad a’ glaoidhich uige, ach a’ cumail air gun fhois a’ slaodadh ’s a’ slaodadh.

Air bòrd bha Seumas a’ faireachdainn crithean a’ bhàta air a’ mhuir làn leis gach tonn mhòr a’ tighinn thar a’ chuain ga sloisreadh ris na creagan agus b’e a bharail ged a bha a sròn daingeann sna sgorran, gun robh a deireadh saor on leac agus air a shìor shnìomh fo neart na fairge. Bha eagal air le tuiteam an làin nach seasadh a com ro fhada ri spàirn a gluasaid. Mar sin cha do chaomhainn e e fhèin a’ cruinneachadh na b’ urrainn dha a tharrainn de gach nì air an cuireadh e làmh as na seòmaran-stòireas.

A-null mu mheadhon-latha agus e trang a’ rannsachadh a-measg tòrr

[TD 364]

chrogan fheòla dh’fhairich e brag iarainn a’ bristeadh agus com a’ bhàta a’ toirt crith aisde nach ciallaicheadh ach an aon rud – gun robh an làn a’ tuiteam, agus gun robh i ann an cunnart a dhol air char. Cha do dh’fhuirich Seumas ris an còrr chrogain a chruinneachadh, ach rinn e air na staidhrichean cho luath ’s a thoireadh a chasan e, gu faighinn gun chlàir-uachdair. Cha robh e mionaid ro thràth, oir cha do ràinig e bàrr na staidhre nuair a chual e fuaim an iaruinn a’ reubadh a-rithis, agus thug am bàta leth-char oirre.

Dhìrich e gun chlàr-uachdair a bha a-nis na laigheadh air fhiaradh agus duilich do dhuine a chasan a chumail air. Ràinig e aghaidh na drochaid le strì agus cha bu mhath an sealladh a bha roimhe. Bha sgoltadh mòr còrr agus deich troighean a leud o thaobh gu taobh dhen bhàta. Bha an earrann thoisich fhathast còmhnard daingeann san sgorran, ach bha an earrann dheiridh saor on toiseach a-nis na laighe air fhiaradh. Thug e an aire gun do sguir an luasgan agus gur ann a bha na stuadhannan a-nis a’ bristeadh thairis air an deireadh, ’s gun robh e coltach gun robh an earrann sin cuideachd daingeann air lic eile.

Cha b’e sealladh sgoltaidh a’ chlàir a chuir dragh air Seumas, ach a’ faicinn Eòghainn Bhig shuas san toiseach le dithis òganach agus iad trang a’ ceangal ròpa ri na h-eallaichean a dh’fhàg e fhèin an sin, agus iad ga leigeil sìos don chladach. A’ mhionaid a thuit an làn thar na leac fo thoiseach a’ bhàta, thilg Eòghann ròpa-caol le cromag air a cheann suas air bòrd far an d’fhuair e grèim. Gun dàil dhìrich fear de na h-òganaich suas agus an dèidh sin bha e furasda gu leòr fàradh agus ropannan a leigeil sìos. Cha tug Eòghann fada ag amharc chùisean. Thuig e ro mhath an cunnart san robh iad agus a’ diùltainn a’ chòrr tighinn air bòrd, thòisich e air na bha cruinn aig Seumas Crom a chur air tìr.

“Cò thug dhut cead a dhol an còir mo chuid-sa?” dh’èigh Seumas, ach cha do rinn Eòghann ach sgal gàire na aodann. Chuir sin an fhearg buileach air Seumas agus thòisich e air tilgeadh air a nàbaidh na ghoid e fad nam bliadhnachan de gach nì a chruinnich e riamh air a’ chladach. “A dhuine ghòraich” fhreagair Eòghann mu dheireadh “tha pailteas an seo dhan bhaile gu lèir, agus ciamar a tha thu a’ smaointinn a dhèanadh tusa an gnothach leat fhèin. An d’fhuair thu boinne de dh’uisge-beatha innte?” dh’fhaighneachd e, oir b’e sin a’ cheist a bha gach aon airson fhaighinn a-mach. Chiùinich Seumas sìos beagan agus fhreagair e nach robh an drùbhag innte. Cha do dh’èisd e ris a’ chòrr còmhraidh, ach thill e suas gun drochaid agus gu rùm a’ sgiobair, oir gu fìrinneach nuair a smaointich e air a’ ghnothach, cha dèanadh e mòran gun chuideachadh. Bha aige cuideach ri smaointinn air dòigh fhaighinn as a’ chùil-chumhaig san d’fhuair e e fhèin. Co-dhiù cha robh e deònach sin aithris ri Eoghann Beag aig an àm sin.

Thòisich e ri rannsachadh gach oisinn de rùm a sgiobair agus thog inntinn gu mòr nuair a mhothaich e do phreasa glaiste aig bonn a’ bhùird-

[TD 365]

sgrìobhaidh aige. Dh’fhosgail e e gun mhòran strì agus thubhairt e ris fhèin nach robh an latha cho tùrsach a dh’aindeoin ghnothaichean nuair a chunnaic e bosca de bhotail bhranndaidh gu slàn sàbhailte mu choinneamh. Thog e botal gu cùramach agus thug e balgam as a chuir blàths roimh chom agus a bha mar mhil air a theangaidh. Thug e balgam no dhà eile as. An sin sheall e a-staigh sa’ phreasa a-rithist, agus thug e mach sac beag chaineab. Ghlac e anail nuair a dh’fhosgail e e agus a chunnaic e am pasgan de airgead Ameireaganach a bha ann. Ged nach robh eòlas aige air fhiach, bha amharas math aige nach b’e sùim bheag airgid a bha na làimh. Eagalach gun robh Eòghann air a shàil a-rithis lìon e a phòcannan leis na boinn phàipeir, agus rug e air a’ bhotal bhranndaidh a-rithis.

A’ sealltainn a-mach air an uinneig, chunnaic e sreath de luchd a’ bhaile a’ sìneadh nam pocannan a lìon e fhèin, o làimh gu làimh thar nan creagan gu bruaich a’ chladaich. Bha cùisean a’ dol air aghaidh gu fàbharach, agus an dèidh balgam eile den bhranndaidh smaointich e nach b’ann a h-uile latha a thigeadh a leithid a dh’ ionmhas nan rathad agus gum b’e call mòr e mar a faighte tuilleadh dheth air tìr.

Chan eil teagamh nach b’e a’ bhranndaidh a thug air Seumas Crom fàs cho càirdeil ri nàbaidh oir nuair a nochd e air aghaidh na drochaid leis a’ bhocsa bhotail air a ghualainn agus a dh’èigh e air Eòghann, cha do chreid am fear sin nach robh cleas air choireigin fa-near do Sheumas Crom. Co-dhiù choisich e fhèin agus an dithis bhalach sìos gun sgoltadh a bha eadar an dà earrann dhen bhàta. Rinn e gàire ris fhein nuair a mhothaich e do’n bhotal a bha an làimh Sheumais Chrom agus thuig e ciod e a chuir an t-atharrachadh air nàdur a nàbaidh.

“’S math do choltas a Sheumais,” thuirt e ris, “A bheil a bheag dhen stuth sin innte?”

“Chan eil Eòghainn an drùbhag ach na tha agam an seo. Ach siubhad ort tilg ròpa agus poca tarsainn feuch am blais thu steall dhen seo.”

Cha tug na balaich fada a’ tilgeadh ròpa tarsainn agus an dèidh dhaibh uile blas a thoirt air a’ bhotal, dh’inns Seumas mun bhiadh agus aodach a bha fhathast ri shàbhaladh. B’e am beachd nach seasadh an earrann dheiridh ri mòran sloisreadh eile on mhur-làn agus gum feumadh iad cabhag a dhèanamh.

Bha Seumas Crom a’ faireachdainn a sgìos an dèidh mar a shàraich e e fhèin fad na madainn agus cha robh teagamh nach robh blas na branndaidh ga fhàgail cadalach cuideachd. Mar sin bha e ro thoilichte gnothaichean fhàgail ann a làmhan Eòghainn Bhig. Fhuair am fear sin tuilleadh cuideachaidh o na h-òganaich a bha air tìr agus an ùine ghoirid bha drochaid bhuird aca tarsainn à’ sgoltaidh agus thòisich na h-eallaich air a bhith air an tarrainn uair eile suas gun toiseach far an deachaidh an leigeil sìos gun chladach. Chùm iad a’ dol gun tàmh gus an do chuir a làn àrd crìoch air an obair agus a thug iad uile tìr orra.

Shuas air bruaich a’ chladaich bha gach nì air a roinn eadar gach

[TD 366]

dachaigh sa’ bhaile agus chaidh cuid Sheumais Chrom a chur gu taobh mar chàich. Cha d’fhuair e barrachd no na bu lugha na duine eile agus cha do dh’fhosgail e a bheul. Mun do thuit an dorchadas bha chuid mhòr de na shàbhail iad air a thaisgeadh gu cùramach an cùl sparran bhàthchannan agus ann an oisinnean nach faicte gun siubhal. Bha cuideachd a’ bhaile eòlach gu leòr air dòighean nan gàidsearan agus cha robh aon dhiubh deònach a bhi air a ghlacadh le nì nach buineadh dha.

Bha latha no dhà mun tàinig oifigich mara a tìr-mòr a shealltainn an gabhadh dad dhen bhàta a shàbhaladh ach mun àm sin cha robh eadhon an smodal air fhàgail air a’ chladach a dh’innseadh ciod e a thachair do na bha air bòrd, agus facal chan fhaigheadh iad o luchd a’ bhaile.

Cha robh cion bidhidh air taigh airson sheachdainean, le feòil agus measan nach do bhlais iad an leithid airson bhliadhnachan, agus bha ceò smogaidh as gach beul le toiteanan de gach seòrsa. Cha do chuir ganntas a’ chogaidh mòran dragh orra airson iomadh latha oir bha bùth bheag a’ bhaile a’ stòireadh suas gach nì a bha a’ tighinn a tìr mòr gun chùram nach faigheadh i reic den h-uile nì nuair a thilleadh an riatanas a-rithis.

Mu dheireadh chaidh an cogadh seachad agus bhiodh Seumas Crom ri fhaicinn a’ gabhail a sgrìob shocrach ri taobh a’ chladaich, ach b’ann glè ainneamh a shàraicheadh e e fhèin a’ tarrainn chabair dhachaigh. An dràsd ’s a-rithis dh’fhalbhadh e cuairt gu tìr mòr – rud nach do rinn e o chionn iomadh bliadhna. Thilleadh e air a sgeadachadh anns an aodach a b’fheàrr fhaotainn, agus beag air bheag thigeadh àirneis ùr uige gus an robh a thaigh cho sgiobalta ri h-aon san eilean.

Theireadh feadhainn nach robh Seumas riamh tuilleadh mar a bha e o na chuir e deise an sgiobair air a dhruim, ach bha a bharail fhèin aig Eòghann Beag a’ smaointinn gun d’fhuair a nàbaidh barrachd ’s a leig e air, air bòrd a’ bhàta mhòir sa’ mhadainn gheamhraidh ud, ach gus an latha an diugh cha d’fhuair neach a-mach co-dhiù fhuair no nach d’fhuair.

[TD 370]

MURCHADH
Nobhail le Iain Mac a’ Ghobhainn
(air a leantainn)

IX

Dè seòrsa fear a bh’ann de Mhurchadh? Uill, bha e mun cuairt air coig troighean ’s deich òirlich a dh’àirde, bha e tana, bha aodann geal air (aodann clàirc) ’s bha sùilean gorma ann. Bhiodh e ga bhearradh fhèin a h-uile madainn aig leth uair an deidh ochd ’s ag èisdeachd ris an rèidio aig an aon àm ’s uairean a’ feadalaich. Bhiodh e ga ghearradh fhèin glè thric leis an ràsar, agus air an adhbhar sin bhiodh e ceannachd mòran <eng>stiptic<gai>. Cha mhòr gu robh e ’g ithe criomag bidh, ’s bha seo a’ cur dragh air Seònaid. Aig naoi uairean bhiodh e dol a shuidhe na rùm fhèin, dh’fhosgladh e an leabhar anns am biodh e sgrìobhadh ’s shealladh e ris. Bheireadh e mach am peann uaine (a fhuair e air a chall air an rathad) ’s chuireadh e na bheul e ’s thòisicheadh e ga chagnadh ’s a’ sealltainn sios ris a’ phàipear. An dràsda ’s a-rithist dh’èireadh e ’s choisicheadh e air feadh an rùim, a’ sealltainn sìos ri peile buidhe a bh’anns a’ chòrnair. Bha deidh mhòr aige air a’ pheile seo: bha e smaoineachadh gun tigeadh sealladh domhainn thuige as a’ pheile seo uaireigin.

An deidh ùine dheidheadh e air ais gu a chathair ’s shuidheadh e innte le a pheann na bheul.

Smaoinicheadh e gu robh crùn air a cheann ’s gur e rìgh a bh’ann ’s chanadh e ris fhèin:

“Ciamar a bha sgrìobhadairean eile ag obair? Tha e coltach gum biodh an sgrìobhadair Gearmailteach Schiller a’ toirt ubhal loit a-mach a dradhair ’s ga chur air a dhasc ’s bha seo a’ fosgladh abhainn a mhic-meanmna. Air an adhbhar sin fhuair Murchadh ubhal loit cuideachd ach cha do rinn e càil a dh’fheum dha oir shad Seonaid a-mach e ’s dh’ith eun air choreigin e.

An ceann ùine ’s math dh’fhaodte gum fàgadh e an taigh ’s gun deidheadh e mach cuairt. Air cho fuar ’s gum biodh an latha cha chuireadh e còta air. Aon mhadainn bha e coiseachd sìos an t-sràid nuair a thachair e ris an fhear a bha os a chionn nuair a bha e anns a’ bhanca, fear d’am b’ainm Maxwell. Bha Maxwell a’ coiseachd sìos an t-sràid le <eng>umbrella<gai> dubh ’na làimh ged nach robh uisg’ ann, is speuclairean mòra tiugh air.

“Imphm,” ars esan ri Murchadh.

“Tha latha math ann,” arsa Murchadh ris.

[TD 371]

“Imphm,” arsa Maxwell.

Mu dheireadh dh’aithnich e Murchadh ’s thubhairt e ris a’ sealltainn air oir fad na tìde.

“Tha mi duilich gun do dh’fhàg thu am banca. Bha feum againn ort.”

“Imphm,” arsa Murchadh.

“Chan eil e furasda obair fhaighinn an diugh,” arsa Maxwell. “Dè tha thu dèanamh?”

“Imphm,” arsa Murcadh.

Oir bha eagal air cantainn ri Maxwell nach robh e dèanamh càil. Bha e den bheachd gur math dh’fhaodte gun tuiteadh Maxwell marbh air an rathad.

Mu dheireadh thubhairt e, “Tha mi sealltainn as dèidh mo sheanar. Chan eil duine anns an taigh ach mi fhìn ’s an cù a bh’aige bho àm a’ chogaidh Mhòir.”

“Cù,” arsa Maxwell.

“Seadh,” arsa Murchadh. “Tha e cho ceangailte ri mo sheanar. Shàbhail e e aig Passchaendale. Rug e air na fhiaclan ’s thug e air ais e troimh na peilearean. ’S chuir e na laighe e air beulaibh oifigeir ris an canadh iad Griffiths. Fear a Ilfracombe.”

“Uill, uill,” arsa Maxwell agus a-rithist, “uill, uill.” Bha sùil Mhurchaidh dìreach air bùth <eng>Woolworths<gai> a bha ri taobh a’ chafe Eadailtich ’s bha suil Mhaxwell air an taigh bheag eadar <eng>Lows<gai> agus <eng>Templetons<gai>: agus sheas iad mar sin airson ùine mhaith air a’ mhadainn fhuair ud. Mu dheireadh thubhairt Maxwell. “Feumaidh mi bhith dol don oifis.”

“Tha mi toilichte gun do choinnich mi riut. Imphm.” ’S dh’fhalbh e. Sheall Mùrchadh as a dheidh airson greiseig ach an dèidh sin chaidh e steach do <eng>Woolworths<gai>.

Chothromaich e e fhèin. Bha e deich clachan agus dà phunnd.

Thoisich e falbh a-measg nan cunntaran. Thog e leabhar no dhà ’s sheall e riutha ’s an deidh sin chaidh e suas gu nighinn a bha na seasamh a’ sealltainn ri fàinne a bh’air a làimh. Air a broilleach bha an t-ainm Lily sgriobhte.

“Lily,” ars esan, “a bheil canastairean Arragum agaibh. Seòrsa de pheant,” ars esan a’ fiachainn mar gum b’eadh ri a cuideachadh.

“Arragum?” ars ise.

“Seadh,” arsa Murchadh, “airson uinneagan no airson bhòrd. Co-dhiù tha e math ann an àitichean anns a bheil mòran uisge ’s gaoth gun sgur. Bidh na h-Eskimos a’ cleachadh mòran dheth.”

“Arragum?” ars ise. “Chan eil mi smaoineachadh gu . . . . .”

“Uill,” arsa Murchadh, “dh’fhaodadh gur e Arragul an t-ainm, chan eil mi cinnteach. Chunna mi e anns an ‘<eng>Observer<gai>’ latha na Sàbaid.”

“Fuirich mionaid,” ars ise, ’s chaidh i air tòir nighinn eile a bha anns an aon seòrsa de aodach rithe fhèin ach gur e “Màiri” a bha sgrìobhte air a broilleach.

[TD 372]

“Arragum?” arsa Màiri. “Cha chuala mi an t-ainm sin a-riamh.”

“Uill,” arsa Murchadh, “chan eil diofar ann. Chan urrainn dhiubh gach nì a bhith agaibh anns an aon bhùth. Ach thàinig e steach orm gur math dh’fhaodte gum biodh . . . . .”

“Dè’n t-ainm a th’air a-rithist?” arsa Màiri ’s thug i mach peansail is pàipear.

“Arragum,” arsa Murchadh. “A-R-R-A-G-U-M. Tha mi smaoineachadh gum bi a’ bhànrigh ga chleachdach.”

“Faodaidh sinn cur ga iarraidh,” arsa Màiri.

“Faodaidh,” arsa Murchadh. “Chan eil fhios nach cuir mòran air a thòir a-nis seach gu bheil a’ bhànrigh ga chleachdadh.”

’S le sin dh’fhalbh e.

Bha e smaoineachadh air a sheanair ’s an cù a bha sealltainn as a dhèigh. Bha an cù mòr donn le sùilean donna ach bha e fàs aosd a-nis, ’na laighe air an làr ris an teine. Is a sheanair a’ casdaich anns a’ chùlaisd a’ smaoineachadh air Passchaendale is air an Somme nuair a bha e òg ’s gunna na làimh ’s e ruith eadar na peilearan. O na làithean bòidheach ud, làithean na h-òige.

“Dh’fhaodainn fhìn,” arsa Murchadh ris fhèin, “bhith air a dhol do Vietnam ach bha mi ro leisg. Bhithinn a’ leughadh mu dheidhinn anns a’ phàipear ach cha do rinn mi càil mu dheidhinn, cha do chuir mi mo bhroilleach ri aghaidh cogaidh. Cha do chuir gu dearbh cha do chuir. ’S dè bu choireach nach do chuir?

Seach nach eil mi creidsinn ann an càil,” arsa Murchadh ris fhèin. Chunnaic e Pakistani pìos air thoiseach air ach cha deach e bhruidhinn ris.

Oir dè chanadh e ris? Thàinig esan a saoghal eile. Saoghal nam Pakistanis.

Thàinig Murchadh fhèin a saoghal an TV.

Choisich e suas an rathad ’s shuidh e air being ’s ann an ceann ùine thainig Donnie, amadan a’ bhaile, ’s shuidh e còmhla ris. Bha pàipear donn aige na làimh agus sgadain, shaoil Murchadh, ann.

“Latha math,” arsa Donnie ris, ’s e a’ gàireachdainn. “Latha math.”

Bha còta mòr fada air a bha a tighinn sìos gu a shàilean.

Bha fàileadh an sgadain ann an cuinnlein Mhurchaidh.

“Latha math,” arsa Donnie ris a-rithist.

“A bheil sgillin agaibh?” arsa Donnie a-rithist, “sgillin leis an ceannaich mi siùcar.”

“<eng>No understand<gai>,” arsa Murchadh ris. “<eng>No understand. Me German<gai>.”

Thionndaidh an t-amadan a cheann mòr air falbh mar ghunna ’s sheall e mach ris a’ mhuir.

Bha falt donn fada salach a’ sruthadh sìos a ghuaillean tarsainn air a chòta.

Mu dheireadh thionndaidh e’s thubhairt e ri Murchadh, “<eng>I was wondering if you could spare a shilling for a man in poor circumstances<gai>.”

[TD 373]

Dh’èirich Murchadh gu grad ’s thubhairt e, “<eng>Me German. Me no understand your money. Me also without pity<gai>.”

’S dh’fhalbh e ’s e smaoineachadh air an amadan.

Dh’fhuirich e airson ùine mhòir a’ coimhead na cloinne a’ cluich ann am pàirc ’s an dèidh sin chaidh e dhachaigh.

X.

An dràsda ’s a-rithist bhiodh Murchadh a’ dol a shealltainn air athair a bha a’ fàs fàillinneach ’s a bha fuireach na aonar bho bhàsaich a bhean. Bhiodh athair na chrùban ris an teine air latha fuar geamhraidh agus smaoinicheadh Murchadh air a làithean treuna nuair a bhiodh e dol a-mach a dh’iasgach agus a thionndadh an fhearainn. ’S cha robh càil aige an diugh ach am peinsean agus cagailt a bha an ìre mhath fuar. Cha deidheadh e dh’fhuireach còmhla ri Murchadh no ri Sèonaid idir ged nach robh seo a’ ciallachadh gu robh càil aige nan aghaidh.

Uaireannan bhiodh e bruidhinn air Libia far an robh e sabaid aig àm a’ Chogaidh.

“Bha am balach seo a Newcastle ri mo thaobh,” theireadh e, “anns na trainnseachan ’s bhiodh e ’n còmhnaidh ag ràdh gu robh e ’g iarraidh bàs grad. Uill, thachair sin dha. Aon fheasgar sheall mi ris ’s cha robh ceann air. Bha seala air a thoirt air falbh.”

“Uill, uill,” chanadh an fheadhainn a bha ’g èisdeachd ris, “nach eil sin fhèin neònach. Uill, uill smaoinich thusa. Gun cheann.”

“Ai ai,” chanadh athair Mhurchaidh, “cha robh ceann air. Bha an ceann ri mo thaobh air an talamh mar chèiseabal.” ’S chitheadh Murchadh an ceann air an talamh ’s am beul fosgailte mar gum biodh e dol a bhruidhinn.

“’S dè mar a tha sibh an diugh?” chanadh Murchadh ris nuair a dheidheadh e steach.

“O chan eil adhbhar a bhith gearan,” chanadh athair ’s bhiodh canastair <eng>spam<gai> fosgailte air a’ bhòrd.

“A bheil càil idir ri dhèanamh?” chanadh Murchadh.

“O chan eil, chan eil,” chanadh athair. “An dràsda co-dhiù.” Nuair a bha Murchadh beag bhiodh athair a’ falbh leis air a ghuaillean ’s a’ dol sìos am baile leis ’s a’ ceannach shiùcaran dha air chruthan chat no chon.

’S a’ teagasg iasgach dha air feasgair dhearga chiùin. Thòisicheadh Murchadh ri sguabadh an làir no ri nighe nan soithichean.

’S chanadh athair ris, “Cha leig thu leas sin a dhèanamh. Nì mi fhìn sin.”

’S mu dheireadh shuidheadh Murchadh ris an teine mu choinneimh athar ’s dh’innseadh athair sgeulachd dha.

“Aon turas,” ars esan, “bha sinn ann an Libia ’s bha fear as an eilean a bhiodh a’ leughadh a’ Bhìobuill gun sgur. Chan eil fhios a’m an e eagal a bh’air no nach e. Co-dhiù a h-uile mionaid a bhiodh aige bhiodh e leughadh a’ Bhìobuill. Bha fhios aige air bho cheann gu ceann, tha mi smaoineachadh.

[TD 374]

Uill, dh’innis e an sgeulachd seo dhomh. “Aon oidhche,” ars esan, “bha stoirm mhòr ann ’s bha gainmheach thiugh a’ falbh air feadh an fhàsaich, cho tiugh ’s nach robh fhios a’m càit an robh mi, ’s bha eagal orm gun tigeadh na Gearmailtich a-mach aisde le an gunnachan. ’S air an aobhar sin bha mi fhìn deiseil le mo ghunna, ’s mi a’ sealltainn a-steach do mheadhon na gainmhich, ’s mo neapaigear air m’aodann. Uill, chan eil fhios a’m an creid sibh seo no nach creid ach mun cuairt air trì uairean sa’ mhadainn a-mach as a’ ghainmhich chunna mi am fear seo a’ tighinn le feusaig fhada air ’s e ann an cleòca fada geal. Bha e coltach ri Arab ’s bha daoine a’ cur orra gu robh grunn dhiubh a’ gabhail taobh nan Gearmailteach. Co-dhiù thog mi mo ghunna ’s loisg mi air an t-strainnsear seo. Ach thàinig e direach air adhart gun stad leis an aodann chiùin ’s e na chleòca geal ’s tha mi smaoineachadh gun deach e tromham bho thaobh gu taobh. Tha mi smaoineachadh sin. Gun deach e tromham . . .”

“Smaoinich thus’ air an sin,” ars athair ri Murchadh. “Ach bha e car amaideach, an dearbh fhear. Cha robh e buileach ann gu lèir.” Sin an seòrsa sgeulachdan a bhiodh athair ag innse do Murchadh ’s e na shuidhe ris an teine ’s an drasda ’s a-rithist a’ lasadh a’ phìob.

’S shealladh Murchadh a-mach air an uinneig ’s chitheadh e am feur a’ gluasad anns a’ ghaoith, ’s a’ lùbadh an aon taobh, ’s an saoghal cho dùdlaidh ’s cho tùrsach.

’S bhiodh e smaoineachadh air a mhàthair le a h-aparan gorm a’ falbh air feadh an taighe ’s athair ann an cathair ris an teine a’ leughadh a’ phàipeir, ’s e fhèin a’ cluich air an làr, le trèana a thug athair dha. Dè bha athair a’ dèanamh ann an Libia co-dhiù ann an aodach saighdeir? Dè feum a rinn a shaighdearachd dha ’s e nis na shuidhe ris an teine ’s a’ ghaoth a’ sèideadh air taobh a-muigh an taighe. Cha robh fhios aig athair gu robh Murchadh dìomhain: bha e smaoineachadh le pròis gu robh Murchadh fathast ag obair anns a’ bhanc.

Aon turas thubhairt athair ris: “Bhiodh do mhàthair an còmhnaidh a’ cumail a-mach gur e ministear a dhèanadh tu fhathast. An robh fhios agad air a sin?”

“Cha robh,” arsa Murchadh.

Uill, nach robh siud àraid?

“Ai,” arsa athair, “’s iomadh turas a thubhairt i siud rium. Chì thu e tachairt fhathast, chanadh ise. Bidh Murchadh ’na mhinistear fhathast! Tha aodann ministear air.”

“Uill, uill,” chanadh Murchadh. “Uill, uill.”

’S shealladh e steach do’n teine mar gum b’ann a-steach do chùbainn ’s chitheadh e e fhèin ann ag èigheach, “Mar a tha De Sade ag ràdh.” De Sade. Afracanach as na Hearadh.

Ann an ceann ùine dh’èireadh e ’s chanadh e ri athair, “Thig mi an ath-sheachdain. Seall as do dhèidh fhèin.”

“O seallaidh,” chanadh athair, “seallaidh.”

[TD 375]

’S dh’fhalbhadh Murchadh ’s e dèanamh suas òran na cheann.

“Seo an t-eilean anns an d’fhuair mi m’àrach
a-measg mo theaghlaich, a-measg mo chàirdean.
Dh’ith mi trèiceil is gruth ’s buntàta
is chluich mi Lùdo air madainn Sàbaid.”

’S shealladh e ris an deigh ’s chitheadh e faileasan innte, ’s math dh’fhaodte athair le gunna ann an Libia no Seònaid a’ frithealadh aig a’ bhòrd no Maxwell le <eng>umbrella<gai> dubh os a chionn no e fhèin le peann uaine na laimh.

XI

Seo sgeulachd eile a dh’innis Murchadh do Chailean beag:

“Ann an riòghachd fad air falbh,” ars esan, “bha luch bheag ’s bhiodh an luch seo a’ dol gu a h-obair a h-uile latha. Bhiodh i na suidhe aig dasc ’s a’ sgrìobhadh ann an leabhar mòr. Cha robh fiù nach robh speuclairean oirre. Nuair a bhiodh a h-obair anns an oifis seachad bhiodh i gabhail a’ bhus dhachaigh gu a taigh ’s bhiodh i nuairsin a’ dèanamh a tea ’s a’ sealltainn ris an TV ’s a’ cur a casan suas air an t-sòfa.

Aig ochd uairean a dh’oidhch’ dhèanadh i a suipeir, ’s nigheadh i na soithichean, ’s shealladh i ris an TV airson greiseig eile. Is an dèidh sin dheidheadh i do a leabaidh. Aig ochd uairean sa’ mhadainn dh’èireadh i as a leabaidh, dh’èisdeadh i ris an rèdio airson ùine bheag, nigheadh i i fhèin, ghabhadh i a bracaist ’s an dèidh sin dheidheadh i don oifis, ’s bha i dèanamh seo a h-uile latha bho Dhiluain gu Dihaoine. Oidhche Haoine bhiodh i cumail pàrtaidh ’s bhiodh i toirt a-steach do a taigh a h-uile luch a bha anns na taighean faisg oirre.

Uill, aon latha, mu mheadhon latha, thainig i mach as an oifis ’s chaidh i sìos gu abhainn mhòir shàmhaich a bha faisg air an àit anns an robh i ’g obair ’s bha i ’g ithe a dìnnear shìos an sin – pìos lof is càis – nuair a chunnaic i eala mhòr gheal a’ snàmh anns an abhainn. ’S abair thusa gu robh an eala bòidheach ’s i cho geal ris an t-sneachd, ’s gob mòr dearg oirre. An dràsda ’s a-rithist shealladh i null far an robh an luch na suidhe air bruaich na h-aibhne ach cha robh an luch a’ smaoineachadh gu robh an eala ga faicinn.

“Nach ann aig an eala sin a tha an dà latha dheth,” ars an luch rithe fhèin. “Chan eil càil aice ri dhèanamh fad an latha ach snàmh anns an abhainn. Chan eil aice ri a dìnnear no a suipeir a dhèanamh no a bracaist: chan eil aice ri soithichean a nighe: chan eil aice ri làr a ghlanadh: chan eile aice ri èirigh anns a’ mhadainn. Chan eil rian nach eil i toilichte.”

’S bha an eala a’ coimhead cho rìoghal, cho cìuin, a’ snàmh anns a’ bhùrn mar dhealbh mòr geal.

’S thubhairt an luch rithe fhèin: “Nach biodh e math nam b’urrainn dhòmhsa an aon seòrsa beatha a bhith agam. Bhithinn dìreach mar rìgh.”

[TD 376]

Uill, aon latha thubhairt am fear a bha os a cionn anns an oifis gun do rinn i mearachd na h-obair, ’s bha e uabhasach fiadhaich rithe, ’s thubhairt e gum feumadh i thighinn air ais aig còig uairean an oidhche sin fhèin.

Nuair a dh’fhàg an luch an oifis thòisich i ri gal.

“Seall,” arsa ise, “ris a’ bheatha a th’agam. Tha mi fiachainn ri mo dhìcheall a dhèanamh. A-nochd bha mi dol a’ nighe m’aodach ’s feumaidh mi nise tilleadh don oifis ged nach eil mi airson sin a dhèanamh. ’S co-dhiù cha chaomh leam an fheadhainn a tha ’g obair còmhla rium. Tha feadhainn dhiubh a’ fanaid orm ’s feadhainn uaireannan a’ goid mo bhìdh.”

’S sheall i mach ris an eala a bha snàmh gu dòigheil anns an abhainn.

“Tha mise cheart cho math riut-sa,” ars an luch. “Tha mi dèanamh barrachd obrach. Cha do rinn thusa car obrach a riamh. De feum a tha thusa dèanamh don rìoghachd? Chan eil thu deanamh càil ach a’ sealltainn sìos ri d’ìomhaigh anns a’ bhùrn. Uill, tha làn thìde agam-sa beagan foise fhaighinn cuideachd. Tha barrachd feuma agam air na th’agad-sa. Co-dhiù na mo dhòigh fhìn tha mi cheart cho bòidheach riut-sa. ’S bha rìghrean nam theaghlach-sa cuideachd, tha mi cinnteach, anns na bliadhnachan fad air ais ged a tha mi ’n diugh ag obair ann an oifis.”

Cha b’urrainn dhi a biadh ithe ’s an deìdh dhi falbh thainig clamhan a-nuas as an adhar ’s dh’ith e e.

Co-dhiù leum an luch do’n abhainn ’s i làn smaoineachadh gum biodh i snamh gu sunndach mar a bha an eala a’ dèanamh.

Ach ’sann a thòisich i dol fodha seach nach robh i cleachdte ri snàmh agus chaidh a bàthadh anns an uisge agus lean an eala oirre a’ snàmh mun cuairt cho geal ris an t-sneachd ’s a h-amhach an dràsda ’s a-rithist a’ cromadh anns an abhainn ’s ag èirigh a-rithist ’s i sealltainn air thoiseach oirre le a gob mòr dearg.

XII

A BHEIL CALVIN BEO FHATHAST?

Tha cuid a’ cumail a-mach gu bheil Hitler beò fhathast ’s gu bheil e fuireach ann an Ameireaga-a-Deas le airgead a ghoid e bho na h-Iùdhaich. Ach tha sgeulachd air feadh an eilein seo gu bheil Calvin beò fhathast.

Chunnacas e ann an taigh beag pìos a-mach as a’ bhaile air rathad Thuilm far a bheil e fuireach na aonar.

’Se duine beag crotach a th’ann dheth, is speuclairean air, ’s cha eil e bruidhinn ri duine no ma chanas e smid tha a’ Ghàidhlig aige uabhasach lapach.

Tha aodann air mar iarann ’s bidh e ’na shuidhe aig a’ bhord a’ sgrìobhadh a dh’oidhch’ ’s a latha ’s Bìobull mòr dubh air a bheulaibh.

Chan fhuiling e coinneal anns an aon taigh ris.

Ma chi e duine ag òl no a’ smocaigeadh thig e mach ’s toisichidh e ag

[TD 377]

èigheachd ’s a’ leum sìos is suas air an rathad ’s a’ crathadh a dhùirn ris an duine sin.

Tha e cuideachd an aghaidh charbadan.

Ma chì e boireannach a’ tighinn faisg tha e dùnadh an dorais ’s a’ crathadh a dhùirn rithe a-mach air an uinneig. Ma sheallas i ris tha e dùnadh a shùilean ’s bidh iad a’ fuireach dùinte gus an tèid i seachad.

An deidh sin bidh e nighe aodann.

Bidh e cleachdadh miotagan dubha air a làmhan. Cha tig e mach as an taigh as t-samhradh ach anns a’ gheamhradh bidh e dol air chuairtean fada. A-nise tha grunn as a’ bhail againn ag iarraidh oirbh dealbh a lorg de Chalvin gus am faic sinn an e seo an dearbh fhear. Ma chanas duine sam bith gu bheil e uabhasach àraid gum biodh Calvin beò airson ceudan bhliadhnachan faodaidh sinn a ràdh gur iomadh nì araid a thachair troimh na linntean.

Dè mu dheidhinn am Faidh a chaidh suas do Nèamh ann an carbad?

Agus dè mu dheidhinn Nebuchadnezzar a bha beò air feur airson iomadh latha?

Tha e àraid cuideachd nach tèid an duine seo do aon de na h-eaglaisean a th’againn air an eilean ach an dràsda ’s a-rithist, air latha na Sàbaid, bidh e sgiathalaich timcheall aon dhiubh ged nach robh e staigh innte fhathast.

Tha mi feitheamh le mòran dòchais ri bhur freagairt. Tha mi cur stamp thugaibh.

Murchadh MacRath.

XIII

Aon turas chaidh Murchadh chun an leabhar-lainn ’s thubhairt e ris a’ bhoireannach chaol (le speuclairean) a bh’aig a’ chunntar:

“Tha mi ’g iarraidh an nobhal <eng>WAR AND PEACE<gai> a sgriobh Uisdean MacLeòid.”

“Uisdean MacLeòid?” ars ise.

“Seadh” ars esan. “Ach mura h-eil <eng>WAR AND PEACE<gai> agaibh gabhaidh mi gin sam bith leis an aon ùghdar, can <eng>THE BROTHERS KARAMAZOV<gai>.”

“Bha mi smaoineachadh,” ars ise, “’se sin tha mi ciallachadh, a bheil thu cinnteach gur e. . . . .”

“Tha,” arsa Murchadh. “e a’ cur iongnadh mòr orm nach eil leabhraichean Uisdein MhicLeòid nas fhasa am faighinn.”

“Uill,” ars ise, “tha mi smaoineachadh gu bheil <eng>WAR AND PEACE<gai> againn ach tha mi cinnteach gur e Tolstoy a sgrìobh e.”

“Co mu dheidhinn a tha e?” arsa Murchadh. “An ann mu dheidhinn teaghlach a’ fàs suas anns na Hearadh a tha e, aig àm Napoleon?”

“Bha mi smaoineachadh,” ars ise, “gur ann ann an Ruisia a bha an sgeulachd seo air a suidheachadh,” ’s i a’ sealltainn ris gu geur troimh a

[TD 378]

speuclairean.

“Taigh na croich,” arsa Murchadh beag leis fhèin ach a-rithist rithe-se.

“O!, uill, ’s iongantach gur ann air an aon Uisdean MacLeòid a tha sinn a’ bruidhinn. Cha robh am fear seo a riamh ann an Ruisia cho fad ’s is aithe dhomh. An e leabhar fada a th’ann, mu mhìle duilleag?”

Tha mi smaoineachadh gur e,” ars am boireannach.

“Uh huh,” arsa Murchadh. “’Se leabhar fada a tha seo cuideachd.

Tha e mu dheidhinn Napoleon anns na Hearadh anns an ochdaimh linn deug. ’Se duin àraid a bh’ann an Uisdean. Bha feusag fhada air. ’S bhiodh e dèanamh a bhrògan fhein. Duine neònach. Chan eil fhios a’m air mòran mu dheidhinn a bheatha. Dh’fhaodadh gu robh e ann an Ruisia ceart gu leòr. Ach chan eil diofar ann. Thoir dhomh a-reisd an leabhar eile a sgriobh e, <eng>THE BROTHERS KARAMAZOV<gai>, mu thriùir bhràithrean a bha sabaid airson croit.”

“Tha mi cinnteach,” ars ise, “nach eil am fear sin againn.”

“Nach eil sin deamhnaidh,” arsa Murchadh. “Seo sgrìobhaiche cho ainmeil ’s a thàinig a-riamh as a’ Ghaidhealtachd ’s chan eil na leabhraichean aige agaibh. Chan eil iad ri ’m faighinn an leabhar-lann sam bith. Tha e dìreach maslach. Tà, nam b’ann a Ruisia a bhiodh e bhiodh an leabhar-lann làn de a leabhraichean. Tha mi glè chinnteach gu bheil <eng>TRAMPING THROUGH SIBERIA<gai> le Gogol agaibh. Co-dhiù chan eil diofar ann.

Ach bha mi dìochuimhneachadh an nì eile a thug a-steach mi,” ’s thug e mach canastair as a phòcaid. “Tha mi cruinneachadh airgid airson ùghdaran nach urrainn sgrìobhadh. Ni sgillinn no dhà an gnothach.”

“Sgrìobhadairean nach urrainn sgrìobhadh?” ars ise ’s i a’ sealltainn air oir ris a’ chanastair.

“Seadh,” arsa Murchadh. “Truaghain bhochda a tha nan suidhe aig dasc a h-uile madainn ’s nach fhaigh air facal a chur air pàipear. Na smaoinich sibh a riamh orra-san? An fheadhainn d’an urrainn sgrìobhadh, chan eil feum aca air cuideachadh, tha iad beartach gu leòr. Ach smaoinichibh,” ars esan, “air an fheadhainn a tha nan suidhe aig dasc latha an dèidh latha ’s a’ ghrian ag èirigh ’s a’ dol fodha ’s nuair a sheallas iad ris a’ phàipear chan eil càil sgrìobhte air. Nach eil sin a’ cur truas oirbh? Nach eil sin a’ cur iongnadh oirbh, nach eil barrachd ga dhèanamh airson an seòrsa seo de dh’ùghdar?”

“Uill,” arsa ise, “leis an fhìrinn innse. . . .”

“O tha fhios a’m,” arsa Murchadh, “dè tha sibh a’ dol a ràdh: carson a bheireadh sibhse airgead seachad airson leabhar nach deach a sgrìobhadh fhathast. Agus tha sin nàdurrach gu leòr. Ach an tàinig e steach oirbh gur math dh’fhaodte gu bheil na leabhraichean nach deach a sgrìobhadh a riamh torr nas fheàrr na an fheadhainn a chaidh a sgrìobhadh? Gu bheil ann an neamh air choreigin leabhraichean cho geal ri na h-ainglean fhèin, gun aon spot de dhubh orra? Air mo shon fhìn tha e furasda dhòmhsa seo a chreidsinn, oir tha mi creidsinn anns an anam ’s tha ni cinnteach gu bheil an aon chreideas agaibh-se.

[TD 379]

Smaoinichibh,” ars esan, “nam biodh an leabharlann seo làn de leabhraichean anns nach eil facal sgrìobhte, cho furasda ’s a bhiodh bhur dreuchd fhèin.”

Bha e coimhead a làimhe a bha dlùthachadh air fòn a bh’air an dasc ’s thubhairt e ann an cabhaig:

“Co-dhiù chan eil fhios nach tig an latha sin ged nach tàinig e fhathast.”

Thog e an canastair ’s chaidh e na leth-ruith a-mach an doras agus sìos an lobaidh eadar cinn gheala Ròmanaich.

Na leth-ruith thachair e ri tè a bha a’ tighinn a-steach le ultach leabhraichean na làmhan:

“Tha mi duilich. <eng>Bubonic plague<gai>,” arsa esan ’s e na ruith dìreach mar mhuncaidh.

“Gabhaibh mo leisgeul. Bidh mi ceart gu leòr an ceartuair. <eng>Brucellosis<gai>,” ’s na chrùban ruith e sìos a’ bhruthach a-measg nan craobh loma ’s an t-sneachd.

Mu choinneamh chunnaic e a’ bheinn gheal ’s chrath e a dhòrn rithe ag èigheach:

“Niall Rothach. Niall Rothach.”

An dèidh beagan ùine thug e ad chruaidh a-mach as a bhaga ’s dh’fhalbh e dhachaigh air leth-chois, an dràsda ’s a-rithist a’ toirt dheth ad nuair a chitheadh e leanabh a’ dol seachad air an t-sràid.

[Sanas]

[TD 381]

AN SGEILP LEABHRAICHEAN

Comunn Gàidhlig Inbhir-Nis, Leabhar 50 (1976-78) (Inbhir Nis. 1979)

Tha Comunn Gàidhlig Inbhir Nis air Leabhar 50 a ruighinn. B’ann an 1871 a chuireadh air bhonn an Comunn sin, agus an 1872 nochd a’ chiad leabhar. Faodaidh moit a bhith orra gun do lean iad cho fada, ’s gu bheil Leabhar 50 cho math ’s a tha e. Tha ar taing aig Uisdean Baran gu h-àraidh, oir ’sann airsan a tha mòran de uallach a’ chlo-bhualaidh a’ laighe.

Tha an leabhar seo cho inntinneach ri gin a chuir iad a-mach o chionn deagh ghreis. Tha còig ceud duilleag ann, iomadach cuspair, agus deagh raon de chuspairean, eadar cainnt is eachdraidh is litreachas. Tha sgoileirean sean is òg ann, agus ’se adhbhar misneachd a th’ann mar a tha sgoileirean òga a’ tighinn air adhart. Tha mòran ann mu bhàrdachd, eadar na criomagan a tha Uisdean Baran air a bhith a’ cruinneachadh, agus na h-iomraidhean air bàird a th’aige, agus na tha sgrìobhte aig Raghnall MacIlleDhuibh air an dàn aig Cathal MacMhuirich (‘Foraois éigeas Innse Gall’), aig Uilleam Gilios air eachdraidh nan Caimbeulach (mòran dhi tre shùilean bhàrd) agus aig Iain MacAonghuis air ‘<eng>The Panegyric Code in Gaelic Poetry and its Historical Background<gai>’; saoilidh mi gu bheil an dithis mu dheireadh a’ ruith pàirt den tìde air an aon fhonn, mar gum biodh iad air mòran còmhraidh a dhèanamh ri chèile. Ach eatorra tha iad a’ togail phuingean a tha glè inntinneach, agus ged nach teid mi fad na slighe idir le MacAonghuis nuair a tha e a’ fiachainn ri dhearbhadh gur h-e cuingealachadh nan Gaidheal air feadh nan linntean a chuir a’ bhàrdachd aca (a’ bhàrdachd molaidh gu h-àraidh) anns an riochd anns a bheil i, tha e a’ togail iomadach ceist fhiachail ’s a’ cur gu mòr ri ar n-eòlas. Tha Uilleam MacMhathain a’ sgrìobhadh mu Chlann a’ Bhreithimh, agus a’ sealltainn a’ bhuntanas a bh’aca, a-rèir coltais, ri Eirinn, agus mar a bha iad a’ gabhail cùram an lagha bho linn gu linn fo ùghdarras MhicDhòmhnaill nan Eilean. Rinn mi fhìn cruinneachadh, o chionn iomadh bliadhna a-nis, de fhiosrachadh mu theaghlaichean den t-seòrsa seo (bàird, fir leigheis etc.), agus tha duine bho dhuine air a bhith a’ leudachadh air a’ chuspair seo bhon uair sin, agus is coltach gum bi deagh ghreis fhathast:


[TD 382]

[Sanasan]

[TD 383]

sin fear dhe na dòighean anns a bheil sgoileirean a’ tighinn beò.

Tha iomradh gu math mionaideach aig Alick Moireasdan air Alasdair MacLeòid, a bha na fhear-lagha an Dun Eideann o chionn dà cheud bliadhna gu leth, ’s na fhear-gnothaich aig Leòdaich Dhun Bheagain, ’s tha e ag ath-innse eachdraidh na Baintighearna Grange. Tha Iain MacPhàil a’ tilleadh gu eachdraidh na Gaidhealtachd anns an linn a dh’fhalbh, gu h-àraidh taghaidhean nam bliadhnachan 1884–86, agus tha Dòmhnall MacCumhais a-mach air laghan is gnothaichean croiteireachd nan ceud bliadhna (faisg air) a chaidh seachad. Tha pàipear aig Niall MacFhionghuin air an t-Srath san Eilean Sgitheanach, san 19mh linn, agus iomradh aig Uisdean Baran air Sgìre Chill Taraghlain.

Tha cuideachd pàipearan air facail is faclairean: Coinneach MacDhòmhnaill, Fear-deasachadih an Fhaclair Eachdraidheil, a-mach air an Urr. Uilleam Shaw, fear a bha tràth san raon sin ged nach deach leis glè mhath: Dòmhnall MacAmhlaigh a’ sgrìobhadh mu litreachadh na Gàidhlig: Iain Friseal le cruinneachadh de eileamaidean Gàidhlig is Lochlannach ann an ainmean-àite nan Eileana Siar; agus mi fhìn le cruinneachadh de fhacail is de radhan annasach a Leòdhas.

Tha sin uile ann, is ùrnaigh a rinn an Dr. Urr. Iain Mac a’ Phearsain air Raon Chuil Lodair. Chan eagal dut nach fhaigh thu rud a chòrdas riut anns an leabhar seo.

Ruaraidh MacThòmais
