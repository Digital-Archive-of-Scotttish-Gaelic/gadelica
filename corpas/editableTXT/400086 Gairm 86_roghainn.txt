[TD 117]

NA COIGRICH (3)
le MARTAINN DOMHNALLACH

<eng>“Planning applications for second homes are already running at the rate of 40 to 50 per annum in Ross-shire.”<gai>
—Cunntas Comhairle Shiorrachd Rois, 1972.

Air madainn Di-Sathurna aig toiseach na Dùdlachd an uiridh chrom còrr is ceud Cuimreach air Nefyn, baile beag an cois na mara an ceann a deas siorrachd Caernarvon. Thagh iad seachd taighean, is mus do mhothaich muinntir a’ bhaile dé bha a’ tachairt, stiall iad air na h-uinneagan le peanta dubh is teàrr. Ghluais iad a-mach an uairsin gu baile eile is an aon chleas ’nam beachd.

Roimh dheireadh na bliadhna bha balaich Comunn na Cànain Cuimrich air còrr is ceud taigh-samhraidh a mhilleadh air an aon dòigh. Bhrist iad rupan agus ghabh iad thairis oifisean fir-lagha a bha ag reic thaighean ris na Sasunnaich. As t-samhradh seo tha iad am beachd cuid de na taighean-samhraidh fhéin a ghabhail thairis fad seachdain an siud ’s an seo.

“Cha lùb sinn ar glùn ri <eng>capitalists<gai> Shasunnach, tha iad a’ cur ás do ar dualchas,” thuirt fear de na ceannarcaich, Rhys Tudur. Tha esan a’ toirt a-mach dreuchd na ministrealachd.

Agus an Alba?

Thall ’s a-bhos air feadh na Gaidhealtachd tha dragh is iomagain a’ dùsgadh a chionn ’s gum bheil na taighean-samhraidh a’ sgapadh cho luath. Tha Siorrachd Rois a’ diùltadh ghrantaichean do luchd nan taighean-samhraidh an cuid de bhailtean air taobh siar na siorrachd. Rinn ball-pàrlamaid neò dha monmhur bheag, fhiata, mhodhail de ghearan. Ach son a’ chòrr . . .

Ann an Sasuinn is anns a’ Chuimrigh rinneadh sgrùdadh mhionaideach air a’ ghnothaich. Nochdadh gum bheil mu 350,000 taigh-samhraidh ann is gum bheil an àireamh a’ meudachadh mu 25,000 sa’ bhliadhna. Tha dà thaigh aig 3 per cent de’n t-sluagh; beag gu leòr, is dòcha, an taca ris an t-Suain far am bheil dà thaigh aig 22 per cent, ach tha Breatainn air an aon t-slighe.

Tha an saoghal a’ teicheadh bhuaith fhéin as t-samhradh, agus nuair nach bi an còrr àite dha mu dheas nì e air a’ Ghaidhealtachd.

Cha d’rinneadh cnuasachd san fharsuingeachd air a’ chùis an Alba—théid ainmeachadh, gun teagamh, ann an sgrùdadh tha Bòrd na Gaidhealtachd a’ deanamh air taighean mu thuath—ach chan eil an

[TD 118]

comharradh doirbh a leughadh.

Ann an 1961 fhuair Coimisean nan Croitear còrr is 600 litir bho dhaoine mu dheas an tòir croite. Bha an àireamh 20 per cent suas air a’ bhliadhna roimhe agus bha a’ mhór-chuid dhiubh bho dhaoine a bha an dàrna cuid ag iarraidh taigh-samhraidh neo a’ leigeil dhiubh an dreuchd. Fhuair Bòrd na Gaidhealtachd mu dheich mìle fios mu sceime nan taighean-samhraidh acasan.

Tadhail air baile sam bith air a’ chost an iar eadar Am Maol is Am Parbh is gheibh thu an aon sgeul; chan eil coigrich an t-samhraidh is taighean fàs a’ gheamhraidh ’nan annas naidheachd an gin dhiubh.

Am Port na h-Abhainne an Ile tha leth nan taighean fo shealbh nan Gall. Tha Dearbhaig am Muile agus iomadach baile beag eile an crìochan Earra-Ghaidheil air an aon dòigh.

Gabh romhad mu thuath gu Gleann Uige air oidhche gheamhraidh is chan fhaic thu soluis ach ann an ochd taighean á cóig air fhichead.

Innsidh Torcull MacNeacail ás a’ Phloc dhuit gum bheil dorus-dùinte air an treas cuid de thaighean a’ bhaile mus eil an corc anns an adag. Bidh fochann na h-ath-bhliadhna gorm mus fosglar iad a rithist.

Bu mhath leat cola-deug san Eilean Sgitheanach? Sgrìobh gu <eng>Mrs. G. P. Kendall, Tùr Langton, Leicester,<gai> is gheibh thu do roghainn de thaighean-samhraidh. Tha fear aice an Ard-bhàsair is fear eile san Ath-leathann.

Barraidh? Dè mu dheidhinn <eng>Dr. Bartlett, Elm Cottage, Frimley Green, Camberley, Surrey.<gai> Tha sia aige-san.

Ach ma tha sibh ag iarraidh taigh-samhraidh ri cheannach san dà eilein sin, tha an t-àm agaibh a bhith sgiobalta oir chan fhada a bhios móran air fhàgail. Dheanainn-sa air Leódhus is na Hearadh is Uibhist far nach eil na Sasunnaich buileach cho pailt fhathast. Ach an ceann dà bhliadhna eile . . .

An aon chnuasachd a b’fhiach air a’ cheist, rinneadh e an 1970 air taobh siar Rois le Comhairle na Siorrachd.

Fhuair iad a-mach gun robh 230 taigh-samhraidh anns na bailtean beaga mu’n iar ás dà mhìle is ochd ceud taigh air fad. Rinn iad fàisneachd gum biodh mu shia ceud ann an 1980––23 per cent dhe na taighean, glaiste, gun fheum fad a’ gheamhraidh!

Agus chuir iad rabhadh ’na chois: Is dualach gum bi féill air taighean-samhraidh air Ghaidhealtachd anns na deich bliadhna tha romhainn nas àirde na am Breatainn air fad, is mar sin ma dh’fhaoidte gum bheil an tomhas seo caran ìosal!”


[TD 119]

Nan deante an aon seòrsa cnuasachd an ceàrnan eile mu thuath—Ile, Muile, tir-mór Earra-Ghaidheil, taobh siar Inbhirnis, ceàrnan dhe’n Eilean Sgitheanach—shaoilinn nach biodh an suidheachadh fad air chaochladh.

Ach có a tha a’ cnuasachd?

“Taighean-samhraidh?” arsa Cléireach Shiorrachd Earra-Ghaidheil. “Cha chuala mi duine de’n luchd-comhairle againne a’ toirt tarraing orra.”

“Chan eil sinne a’ deanamh sgrùdadh sam bith air a’ cheist,” thuirt fear-labhairt Siorrachd Inbhirnis. “Carson a bhiodh—cha chreid mi gum bheil cus dhiubh taobh a-stigh nan crìochan againn, am bheil?”

Agus chan e àireamh nan taighean-samhraidh fìor thomhas na ceiste nas mò; tha sgrùdadh Shiorrachd Rois a’ nochdadh cunnart eile. “Tha a’ mhór-chuid de thaighean-samhraidh san t-siorrachd seo air an ceannach le daoine tha suas am bliadhnaichean a tha lorg dachaighean mu thuath nuair a leigeas iad dhiùbh uallach an cosnadh mu dheas.”

Chan eil fhios againn cia-meud dhe na daoine sin a th’air tuineachadh air Ghaidhealtachd mu thràth, ach a réir gach comharradh cha bheag an àireamh. “Mar a tha sluagh a’ dol sìos, tha àireamh nan Gall nam measg a’ meudachadh,” thuirt oileanach Ameireaganach a rinn rannsachadh an uiridh air cor nan seann daoine san Eilean Sgitheanach.” An <eng>census<gai> 1961 nochd 397 dhiubh san eilean; an 1971 bha 595 ann. Tha e doirbh àireamh nan seann daoine anns na figrichean sin a thomhas, ach tha gach fianuis a lorg mise a’ comharrachadh gun cuireadh e ioghnadh air daoine.”

Ann an 1971 bha àireamh nan Gall an sgìreachdan taobh siar Rois eadar 11 per cent aig a’ char bu lugha is 16 per cent aig a’ char a b’àirde; air tir-mór Inbhirnis bha e eadar 10 per cent is 14 per cent. Fiù’s an 1961 bha e cho àrd ri 10 per cent an ceàrnan de Earra-Ghaidheil. Bha sin bho chionn trì bliadhna is ’sann a’ sìor bhrasadh a tha ’n sruth mu thuath.

Chan urrainn nach ann gun bhuaidh a tha’n imrich. Mar a thuirt cunntas Shiorrachd Rois ’na chainnt chrìon, chléireachail: <eng>“It augurs for considerable physical and social change.”

* * *

“The buying of holiday homes by outsiders has the effect of pushing up house prices beyond the reach of local people, so that the native people of Argyll are forced to live in council houses and to give up the idea of owning their own house.”<gai> —Fear-labhairt S.N.P.

[TD 120]

Seo an gearan as trice chluinnear mu luchd nan taighean-samhraidh, gu h-àraid bho na pàirtidhean nàiseantach ann an Alba ’s anns a’ Chuimrigh. Chan eil teagamh nach eil e fìor ann an tomhas.

Smaoinichibh air Murchadh Camshron ’s a bhean ’s a cheathrar teaghlaich á Gleann Seile a dh’fhan sia bliadhna son tigh bho’n t-siorrachd, is a chuir tairgse cóig ceud not mu dheireadh thall ann an seann tobhta de shabhal a bha Coimisean na Coillteireachd ag reic. Fhuair ban-Shasunnach e air seachd uiread sin.

Neo Iain Fearghusdan òg á Ratharsair a bha ag iarraidh taigh dha fhéin. Bha an tairgse aig Dr. Green còrr is dùbailte na b’urrainn Iain a sheasamh.

Agus có an Sgitheanach a cheannaicheadh an taigh croite – taigh beag seann-fhasant le ceithir seòmraichean—a bha <eng>M.P. Dawson, Leavenheath, Colchester<gai> ag reic ann an Sléibhte aig toiseach na bliadhna aig <eng>“£18,000 or upwards”?

<gai>Bha mac Aonghuis MhicIosaig ’s a bhean á Gleann Uige son tilleadh dhachaigh a dh’obair. Cha b’urrainn dha; bha na taighean uile aig na Goill. Saoil cia-meud teaghlach òg Gaidhealach eile— an dearbh fheadhainn air am bheil feum aig an taigh—a tha’n Glaschu ’s an Inbhirnis a chionn ’s nach eil dachaigh mu thuath ann dhaibh agus nach seas an sgilling acasan seach tasdan a’ Ghoill?

Saoil cia-meud teaghlach òg am Port-righeadh ’s an Loch Carrann a tha a’ tighinn beò air éiginn an carabhan fhuar neo còmhla ri pàrantan a chionn’s nach fasd luchd an t-samhraidh na taighean aca fad a’ gheamhraidh.

Is a dh’aindeoin sin am bheil buileach uiread de bhrìgh ’nan agairt ’s a tha na Nàiseantaich a’ cumail a-mach?

Tha rannsachadh a rinn Siorrachd Denbigh an ceann a tuath na Cuimrigh, a’ nochdadh gun iad seann taighean, cuid dhiubh cha mhór a’ tuiteam am broinn a chéile, a tha dhìth air luchd an t-samhraidh. Agus mar is aonranaich iad, ’se buileach is fheàrr. Air an làimh eile, tha òigridh an àite a’ lorg taighean ùra faisg air bùithnean ’s air cosnadh.

Rainig Siorrachd Rois caran an aon cho-dhùnadh.

“Ann am móran bhailtean, mur a b’e luchd an t-samhraidh bhiodh na taighean fàs co-dhiù. Chan eil muinntir an àite gan iarraidh. ’Se cion-obrach am prìomh adhbhar gum bheil leithid de theaghlaichean òga a’ fàgail na dùthcha; b’fheàrr le móran dhiubh tigh ùr bho chomhairle an t-siorrachd co-dhiù”.

Ach tha cunntas Denbigh cuideachd a’ toirt rabhadh gum bheil


[TD 121]

[Dealbh]


[TD 122]

seann tighean aonranach a’ fàs gann, is gum bheil na Goill a nise a’ gluasad a-staigh dha na bailtean. Tha an aon rud a’ tachairt againne.

* * *

<eng>“There are many real advantages to be gained for the local community from second homes so long as a balanced view is taken and the primacy of local economic interests is recognised.”<gai>—Cunntas Shiorrachd Rois.

Dh’ainmicheadh luchd an t-samhraidh fhéin trì cinn air am bheil iad a’ deanamh feum dha’n àite dha’m bheil iad a’ tighinn. Tha iad a’ cosg airgead sna bùithnean; tha iad a’ toirt obrach do luchd-ceàirde; agus tha an t-ùghdarras ionadail a’ togail cìsean-thaighe bhuapa. Tha tomhas de’n fhìrinn aca.

Tha an fheadhainn a tha a’ fuireach fad na bliadhna—na seann daoine a tha ullamh cosnaidh—gun teagamh a’ cur airgid dha na bùithnean. Ach a réir coltais gum bheil e ’na fhasan aig luchd an t-samhraidh fhéin, a’ mhór-chuid nach eil a’ cur seachad ach cola-deug neo mìos san taigh, a bhith a’ tarraing móran dhe’m biadh leotha bho’n dachaigh fhéin. Cha cheannaich iad sa’ bhaile samhraidh ach aran is bainne ’s an leithid sin. Is suarach na chuireas sin ri maoin marsanta.

Tha móran a’ toirt obrach do luchd-ceàirde, do shaoir is do chlachairean, nuair a cheannaicheas iad taigh. Ach aon uair ’s gum bheil an taigh air dòigh is beag a gheibh an luchd-ceàirde asda as déidh sin.

A thaobh chìsean chan eil teagamh nach eil an t-ùghdarras a’ togail a cheart uiread airgid bho thaigh-samhraidh ’s a tha e bho thaigh sam bith eile. Agus dhearbh Siorrachd Rois nach eil e ’na chall sam bith grantaichean a thoirt seachad son taigh-samhraidh a leasachadh. An ceann trì bliadhna, leis an àrdachadh cìse a tha an leasachadh ag adhbhrachadh, tha an t-ùghdarras ionadail a’ faighinn air ais an 10 per cent de’n ghrant a phàigh iad (tha 90 per cent ga phàigheadh leis an riaghaltas). O sin a-mach tha iad am prothaid.

Ach feumar ainmeachadh nach eil seo uile le ach a’ ciallachadh nach eil na taighean-samhraidh a’ deanamh call mór air coimhearsnachd fo na trì cinn sin. Bhiodh a cheart uiread a bhuannachd, is barrachd, fo na dearbh cinn nan robh na taighean sin an sealbh Ghaidheal le teaghlaichean òga gan togail.

An iomadh dòigh eile, gu ta, tha dolaidh ga dheanamh. ’Se am fear as motha bhios cur cùraim air daoine, agus is dòcha am fear as duilghe mhìneachadh, am breòiteachd inntinn a th’ann a bhith a’ fuireach ann am baile a tha còrr is letheach marbh fad a’ gheamhraidh agus a tha làn choigreach fad an t-samhraidh. Chan ioghnadh gun tugadh

[TD 123]

seo misneachd bho dhaoine; fiù’s bho’n bheagan òigridh a th’air fhàgail anns na bailtean sin. Agus a dh’aindeoin sin, am biodh e dad na b’fheàrr nam biodh na taighean sin air am fàgail ’nan tobhtaichean loma, fuara—faileasan briste an latha’n dé?

Chan eil freagairt againn ach nach e seo roghainn ris an gabhamaid; gum bu chòir do’n riaghaltas dòigh a lorg air na bailtean sin ath-nuadhachadh le obair a shuidheachadh unnta do theaghlaichean Gaidhealach.

Ach tha cunnart eile ann. ’Se sin gur iad seann daoine as motha tha deanamh na h-imrich mu thuath, far am bheil an aois nas pailte na’n òige mu thràth. Agus a chionn seo, tha an t-oileanach Aimeireaganach a bha a’ cnuasachd san Eilean Sgitheanach a’ cumail a-mach, tha dotairean is nursaichean aig an robh cus ri dheanamh cheana air an sàrachadh gu buileach glan. Tha an aois nas buailtiche ri eucail na’n òige, ach a bharrachd air sin, aon uair ’s gum buail tinneas iad tha na Goill a th’air seatlaigeadh mu thuath móran nas fhaide am freasdal dotair is nurs is frithealadh ospadail na muinntir an àite. Tha na Gaidheil a-measg an cuideachd fhéin, ach tha na Goill mar as trice ’nan aonran ; chan eil piuthar neo bràthair neo duine cloinne sa’ choimhearsnachd a ghabhas pàirt dhe’n uallach nuair a bhristeas air an slàinte.

Ach dé an ìre gum bheil na daoine sin a’ cur ás do ar cànan is ar dualchas? A réir Comunn na Cànain Cuimrich ’se an dà chunnart as motha a tha a’ bagairt air Cuimris an dràsda, an sluagh Galicia a tha a’ brùchdadh a-staigh dha na glinn as iomallaich far am bu treasa a’ chànan, agus telebhisean Bheurla. A thaobh na Gaidhealtachd, dh’aidichinn buaidh na telebhisein; ach saoilidh mi gum faoidte gum bheil sinn buailteach cus buaidh a chur ás leth luchd nan taighean-samhraidh.

Cuimhnicheamaid nach eil a’ mhór-chuid dhiùbh ach a’ fuireach mu thuath cola-deug neo mìos anns a’ bhliadhna. Tha an sgrùdadh a rinneadh an Denbigh ag radh nach eil móran comunn eadar luchd an t-samhraidh is muinntir an àite agus am beagan a th’ann, gu math tric ’se comunn an dà ghamhna a th’ann. Shaoilinn gum b’ionnan air Ghaidhealtachd.

’Se gnothach eile a th’anns na seann daoine a tha air an dachaigh a dheanamh mu thuath. Tha gleadhar na Beurla aca-san ri chluinntinn anns na bùithnean ’s anns na taighean-seinnse ’s anns an eaglais fad na bliadhna. A dh’aindeoin cho càirdeil ’s cho tuigseach ’s a dh’fhaod-


[TD 124]

adh iad a bhith mar dhaoine, cho luath ’s a thig àireamh dhiubh còmhla mar shluagh ann an ceàrnaidh sam bith tha an dualchas a’ faighinn làmh-an-uachdair air dualchas chrìon a’ Ghaidheil anns an <eng>spot.<gai> ’Se an aon mhathas nach eil móran turas aca ris an òigridh, a chionn ’s nach eil clann aois sgoile aca fhéin. Mar sin chan eil iad cho dualach call a dheanamh ri teaghlaichean òga a tha a’ tighinn mu thuath an cois an cosnaidh (bidh mi a’ toirt sùil orrasan san ath airteagal). Ach tha iad a’ cur an seula fhéin air a’ choimhearsnachd ’s air an dualchas anns am bheil an òigridh gan togail.

Is fhiach mothachadh dha’n seòrsa duine a tha a’ ceannach taigh-samhraidh neo dachaigh son a sheann aois. Mar as trice tha a bheag neo a mhór de dh’airgead aige air a chur an dàrna taobh; mar as trice bha tomhas de inbhe aige ’na dhreuchd a bha ga chur os cionn a’ chumantais. Is dòcha gur ann an Leamington neo Harrogate neo am Morningside a bha a dhachaigh, ach faodaidh tu a bhith cinnteach nach b’ann an Govan neo an Stepney. Tha e <eng>“midle-class”<gai>.

Tha seo a’ ciallachadh gum bheil e dualach a bhith smachdail seach na Gaidheil; ma tha e a’ smaoineachadh gum bheil duine a’ fiachainn ri brath a ghabhail air tha e deiseil gus a chòirichean fhéin éigheach agus adhartach gus a bheachdan fhoillseachadh. Chan eil dad as fheàrr leis na a ghuth fhéin a chluinntinn air comadaidh air choireigin, agus mur a h-eil comadaidh ri làimh anns an gabh e pàirt cha bhi e fhéin ’s a sheòrsa fada gun fear a chur air bhonn.

Tha na daoine seo daonnan dealasach gus sìth is sàmhchair is maise-nàduir—na rudan a thug mu thuath iad—a dhìon; agus a chionn ’s nach eil uallach teachd-an-tìr orra tha seo gu tric a’ ciallachadh gum bheil iad an aghaidh obraichean ùra neo leasachadh sam bith le beagan ùpraid ’na chois a dh’fhaodadh beò-shlaint a thoirt dha’n t-sluagh. Is ann air a’ cheann seo, tha mi a’ smaoineachadh, as trice a bhios iad fhéin is muinntir an àite a’ dol a-mach air a chéile.

Chan eil e ’na ioghnadh gur iad na Goill seo bu mhotha a bha strì an aghaidh nan gàrradhnan-ola an Gallaibh agus ann an Ullabul. A reir Sir John Howard, ceannard Howard-Doris a tha son gàrradh a shuidheachadh ann an Ciseorn, is ann bho na Goill a th’air seatlaigeadh san àite a tha iad a’ faighinn tàire; tha muinntir an àite leotha, tha e a’ cumail a-mach. Fiù’s an Druim-buidhe fhéin, far am bheil àireamh mhath de na h-Aillsich an aghaidh an leasachaidh, is e Gall a th’air ceann na strì.

Tha cunnart an seo, saoilidh mi. “’S iad na h-incomers a tha an


[TD 125]

aghaidh Mowlem is Taylor-Woodrow,” thuirt fear rium ann an Ceann-t-Sàile, agus thuigeadh tu bhuaithe gun robh sin fhéin ’na adhbhar gu leòr leis-san a bhith air taobh na h-ola. Tha an cunnart ann gun téid ceistean de’n t-seòrsa seo a thomhas leis na Gaidheil, chan ann a réir am feum dha’n àite, ach a rèir ’s dé’n taobh de’n cheist air am bheil na “h-incomers” a’ seasamh.

Chan eil teagamh nach eil a’ bheàrn eadar an dà bhuidheann a’ sìor fhosgladh; chì sibh sin gu soilleir le sùil a chumail air na litrichean a bhios a’ nochdadh sna pàipearan Gaidhealach. Nuair a sgrìobh Calum Garbh gu’n <eng>“West Highland Free Press”<gai> mu na <eng>“white settlers”<gai> bha <eng>“New White Settler”<gai> á Loch Carrann ’na bhad san spot.

<eng>“Why does he continually refer to an ‘alien culture’?”<gai>, dh’fhoighnichd e. <eng>“We do not seek to impose our ‘alien culture’ on anyone but try to enter into the life of the community. Tolerance is needed, a quality which Calum Garbh seems to lack.”<gai>

Agus an coinneamh sin sgrìobh Una á Port-righeadh: <eng>“Whether or not Calum Garbh is, as New White Settler suggests, ‘an intolerant bigoted Scottish Nationalist’ or not, that is immaterial, for he is very much awake to the danger to our country and her people.<gai> ’Sann leothasan a tha an dùthaich seo.” An ann tuilleadh?

* * *

<eng>“To start differentiating between local and incoming population would cause all sorts of trouble.” Dr. David Pattison, H.I.D.B.<gai>

’Se Siorrachd Rois an aon ùghdarras a th’air fiachainn ri smachd a chumail air na taighean-samhraidh. Tha iad a’ diùltadh ghrantaichean do dhaoine a tha a’ ceannach thaighean ann an cuid de bhailtean air taobh siar na siorrachd mur a h-eil dùil aca fuireach unnta fad na bliadhna. Ach chan eil cion <eng>grant<gai> leis fhéin ’na bhacadh mór do dhaoine aig am bheil gu leòr airgid.

Anns a’ Chuimrigh tha comhairlean ionadail a-nist a’ ceannach seann thaighean iad fhéin, gan leasachadh, is gan cur a-mach air mhàl do mhuinntir an àite. Chaidh trì buidhnean-ceannaich a chur air chois a dh’aona-ghnothach son taighean a cheannach is na Sasunnaich a chumail a-mach.

Ann an Jersey, anns na <eng>Channel Isles,<gai> chan fhaod coigreach taigh a cheannach mur a dearbh e do phàrlamaid an eilein gum biodh sin gu math nan eileanach air fad; mar sin, is ann fìor chorra uair a tha an coigreach a’ faighinn a-staigh. Sgrìobh muinntir Rois gu Rùnaire na Stàite fiach an gabhadh an aon seòrsa cleas a dheanamh mu thuath.


[TD 126]

Fhuair iad freagairt nach gabhadh, oir nan cuirte bacadh laghail air féill thuiteadh luach nan taighean! <eng>“The solution will probably have to be administrative rather than legislative”<gai> thuirt e. Tha muinntir Rois fhathast a’ fiachainn ri thuigsinn dé tha sin a’ ciallachadh.

’Se an co-dhùnadh a ràinig Siorrachd Rois bho chionn dà bhliadhna gum bu chòir dhaibh fiachainn leis na cumhachdan a th’aca an dràsda, ri taighean-samhraidh a stiùireadh air bailtean a tha freagarrach dhaibh, agus am bacadh am bailtean far am bheil taighean gann gu leòr mu thràth do mhuinntir an àite. Dh’aontaich iad cuideachd gum bu chòir dhaibh cnuasachd fiach am b’urrainn dhaibh féin pàirt a ghabhail ann an ceannach thaighean. Ach mheudaich obair na h-ola bho’n uairsin agus chaidh an gnothach á fianuis, agus co-dhiù, thuirt fear de na cléirich aca rium an latha roimhe, chan eil an t-airgead aca a cheannaicheas taighean son am fasdadh a rithist.

Rinn Bòrd na Gaidhealtachd, thoir leotha fhéin, oidhirp air a’ cheist le sceime a bheireadh airgead-iasaid is <eng>grant<gai> do fheadhainn a bha son taighean-samhraidh a thogail dhaibh féin. Dh’fhàgadh sin na taighean a th’ann aig muinntir an àite, bha am Bòrd a’ cumail a-mach. Co-dhiù dh’fhàgadh gus nach fhàgadh, chan eil e gu móran difeir oir cha do dh’obraich an sceime. Fhuair iad deich mìle fios mu dheidhinn ach tha gann ceud taigh-samhraidh air a thogail. Nuair a thainig e gu h-aon ’s gu dhà, cha robh fearann ri fhaotainn.

Tha cuid am beachd gun cuidich na bailtean-samhraidh a tha nise a’ nochdadh air fàire leis a’ chùis. Tha cead fear a thogail an Caol-Arcainn agus fear an Loch Carran, is tha umhnas air fear an Tobar-mhoire. Is dòcha gun ìslich seo féill nan seann taighean ach, ’nam bheachd-sa, fàsaidh na bailtean sin buileach nas Gallda na tha iad an diugh. Chan e cùram mu dhualchas nan Gaidheal a th’air cùl nan sceimeachan ach prothaid a dheanamh do chompanaidhean mu dheas.

Feumaidh duine tilleadh gu’n cho-dhùnadh nach eil toil làidir aig duine sam bith, gu h-àraid aig luchd-ùghdarrais, smachd a ghabhail air a’ chùis. Tha e bointinn tuilleadh is dlùth ri crìoch thoirmisgte—a’ chrìoch eadar Ghall is Ghaidheal. Mur a h-aidich sinn gum bheil leithid de rud ann, cha chuir i dragh oirnn.

Nach robh dòigh idir air taighean air Ghaidhealtachd a ghléidheadh do Ghaidheil, agus son na cuid sin dheth, a’ Ghaidhealtachd fhéin a ghléidheadh dhaibh, thuirt mi ri fear de dhiùlnaich a’ Bhùird?

Chrath e cheann. “Bhiodh sin calg-dhireach an aghaidh an <eng>Race Relations Act,<gai> nach biodh?” thuirt e. Bha plìonas air ’ga radh.


[TD 129]

NAIDHEACHDAN EIBHINN
le DOMHNALL IAIN MACDHOMHNAILL
(Uibhist-a-Deas)

(1)

CHUIR Iain seachad roinn dhe bheatha aig muir agus mar an ceudna, bha Dòmhnall e fhéin ’na mharaiche greis na latha. Bhiodh iomadh aisnis aca ga innse mu na h-iongnaidhean a chunnaic iad air an cuairtean feadh an t-saoghail mhóir fharsainn.

“A’ tighinn tarsainn a’ Phacific”, ars Iain, “bha an teas cho mór, agus gum bithinn dearg rùisgte ach a-mhàin briogais bheag stubach, nam sheasamh aig a’ chuibheil agus eadhon mar sin fhéin bhiodh boinne fallais leam”.

“Nach mì chreideas”, arsa Dòmhnall. “An turas mu dheireadh a thainig mi an taobh sin nach robh an t-iasg fhéin a cur an cìnn am bàrr agus sruth fallais leis na bathaisean aca!”


(2)

“Bha mi turas air bàta tighinn tarsainn a chuain-an-iar”, ars Iain, “agus thainig stoirm nach fhacas riamh a leithid. Chaidh na tuill gu léir a dhruideadh ’s b’fheudar dha gach fear againn a dhol gu h-ìosal mu sguabte leis a’ chliathaich sinn. Bha duine dubh a-measg a’ chriutha, agus nuair a chiùinich a’ ghaoth, an ceann dà latha, cha robh sgeul againn air an duine dhubh. Shiubhail sinn shìos is shuas agus mu dheireadh cho-dhùin sinn gun deach a sguabadh a-mach leis a’ chliathaich, mu nochd e suas gu h-àrd . . .” “Agus chan fhaca sibh tuilleadh e”, ars Dòmhnall. “O, chunnaic”, ars Iain. “Fhuair sinn e a’ sguabadh na deic agus e air fàs geal leis an eagal a ghabh e”!


(3)

Cha robh Iain cleachte ri móran sluaigh fhaicinn cruinnichte còmhla ann an eilein a bhreith nas lugha na bhiodh cruinneachadh àraid ann mar a bhiodh féill chruidh air neo geamachan. A’ cheud turas a chaidh e do bhaile mór Ghlaschu, e fhéin ’s a charaid Dòmhnall, ’s gann gu faigheadh e ceum a dheanamh air adhart leis cho dùmhail ’s a bha ’n sluagh air sràid Earra-Ghaidheal, agus a h-uile duine riamh


[TD 130]

’s coltas cabhaig air.

“Ach air an t-saoghal Mhór a Dhòmhnaill”, ars Iain mu dheireadh, “Càit a’ bheil muinntir Ghlaschu a’ dol an diugh?”


(4)

Bha Iain is Dòmhnall a’ tighinn dhachaidh cómhla air a’ bhàta. Nuair a bha an “Claymore” a-stigh bun Loch-Baghasdail, thuirt Dòmhnail ri Iain, “’S fheàrr dhut deanamh deiseil, tha sinn a’ tighinn aisde ann a seo.”

“O, chan eil dùileam nach fhuirich mi”, ars Iain, “gus a ruig i taobh a’ cheadha”.


(5)

“Bha mi an turas ud a’ tighinn dhachaidh”, ars Dòmhnall. “Cha robh còmhla rium ann an carraids na trèan ach aon chailleach agus measan beag do chuilein aice. Cha robh ceò an tombaca dhuibh a bha mise smocadh a’ tighinn ri càil na caillich agus mu dheireadh an teis meadhoin mòinteach Rainich, spìon i a’ phiob ás mo bheul ’s thilg i mach air an uinneig i. Leis an fheirg a ghabh mi rug mi air a’ chuilein aice ’s sheòl mi mach air an uinneig e fhein . . .”

“’S gu dé thachair”, ars Iain.

“Cho duirt sinn guth ri chéile tuilleadh”, arsa Domhnall. “Ach nuair a stad an trèan aig Drochaid Spean có bha nuas nar coinneamh a stéisean ach an cuilein ’s a’ phìob ’na bheul”.


(6)

“Bha sinn letheach cuain eadar Ceann-a-deas Ameireagaidh agus Astràllia”, ars lain, “agus bha mi fhin air <eng>“Watch”.<gai> ’Sann tràth sa’ mhadainn a bh’ann, agus nochd eun mór anns na speuran a’ tighinn nar coinneamh. Agus abair thus’ ’ille b’e sin an t-eun. Nach ann anmoch feasgair a chaidh an t-earball aige á sealladh leis a’ mheudachd a bh’ann”.

“An dà, arsa Dòmhnall “chaidh sinne air tìr ann a fear do dh’eileinean a chuain-a-deas aon turas agus pìos shuas bho’n chladach chunnaic sinn ugh. Bha leithid a mheudachd ’s a chudtrom ann agus ged a dh’fheuch ceathrar againn ri car a chur dheth cha toireamaid geig ás”.

“O gabh romhad”, ars Iain, “’s do nach robh eun air an t-saoghal a bheireadh a leithid sin do dh’ugh”.

“An fhaod e bhith nach beireadh an t-eun a chunnaic thu fhéin e”, arsa Dòmhnall.


[TD 131]

(7)

Chaidh Bean Dhòmhnuill is Bean Iain gu coinneamh a bh’aig <eng>“Spiritualist”.<gai> Shuidh iad sios timcheall a’ bhùird còmhla ri cròileagan beag eile do mhnathan agus iad a’ feitheamh gus an tòisicheadh a <eng>“seance”.

<gai>An ceann greise thòisich a <eng>“medium”<gai> ri bruidhinn agus aig an aon àm, thòisich gnothaichean air tachairt. Guthan a’ tighinn gan ionnsaigh ás a’ ghaoith mun cuairt ged nach fhaiceadh iad duine. Thòisich am bòrd air gluasad ’s air éirigh sìos is suas, a-null ’s a-nall. Chaidh a solus ás ’s cha robh ac’ ach solus bho choinneal bheag a bh’air a’ bhòrd.

Bha Bean Dhòmhnaill a’ gabhail an eagail. Chuir i sìos a làmh ri taobh ’s thog i snàthlain beag ’s thòisich i ri shuainteadh mu meòir. Bha na bùird a’ gluasad ’s bha Bean Dhòmhnaill sior fhàs iomaganach agus mar bu mhotha bha ’n t-eagal a’ laighe oirre ’sann bu trainge bha i a’ sìor shuainteadh an t-sràthlain mu meòir. Mu dheireadh thionndaidh i ri Bean Iain. “A Dhia beannaich mi”, ars ise, “tha gnothaichean neònach a’ tachairt a seo a-nochd”.

“An dearbh fhéine tha”, ars Bean Iain.

“Thainig mise a seo a-nochd agus dà stocainn orm agus chan eil orm a-nis ach an aon te”.

[Sanasan]

[TD 139]

SGADAN
le Iain MacDhòmhnaill

FAD an rathaid bha mi sealltainn a-mach air na h-uinneagan. Na chunnaic mi de dhaoine! Ach, air a shon sin, cha robh iad cho eadar-dhealaichte ris na daoine aig an tigh, cha robh buileach. Ach tha mi air na h-uiread a dhiochuimhneachadh. Co-dhiù, nuair a ràinig mi sheall a’ chailleach dhomh càit am bithinn a’ cadal. Chan e gun robh i ’na caillich an uair sin—dé bhitheadh i? Can mu leth-cheud. ’S dòcha gun robh i car cruaidh ’na dòigh. Ach cuimhnich nach robh mise ach a-mach ás an sgoil—’sann a bha i glé chaomh seach an fheadhainn a bha air a bhi gam theagasg. Is cuideachd bha i droch-amharasach mu nighnean òga cha robh fios dé dh’fhaodadh iad a dhèanamh. “Tha thu glé fhortanach,” ars ise, “tha rùm agad dhuit fhéin, rud nach eil aig móran de nighnean eile dhe do sheòrsa. Agus seall a’ chiste tha seo: cumaidh tu d’aodach ’s do ghnothaichean uile innte, ’s mar s’n bidh an rùm sgiobalta. Sguabaidh mi fhìn e, ach càiridh tu fhéin do leabaidh a h-uile madainn mun falbh thu. Airson anart na leapa, coimhididh mi fhìn as déidh sin. Bheil thu gam thuigsinn?” Oir ’se Bheurla bh’aice, eil fhios agaibh. Thuirt mise gun robh.

Bha chiste air sgeilp thiugh ri taobh na leapa, ’s ruiginn oirre glé fharasda. Chuir mi m’aodach innte, ’s mo Bhìobull, ’s beagan bhuinn airgid. Cha robh smaoin agam gum falbhadh duine leo—nach mi bha gorm an uair ud? Ach cha do rinn iad sin, cha do chaill mi càil riamh ann. Cha do chaill gu dearbh.

Co-dhiù, chaidil mise, ’s dh’éirich mu gu math trath. ’S chaidh mi dh’obair. Cha robh duine ’s cha robh té ann a dh’aithnichinn—có bhiodh ann? Bha mi gu math dripeil—dh’fheumadh tu. Cia mheud sgadan a làimhsich mi an lath’ ud fhéin? Is eadhon ’se sgadan a dh’ith mi nuair a thill mi chun an tighe am feasgar ud.

Mu àm cadail shaoilinn gun robh mi air a bhi ann airson mìos, chan e ceithir uairean fichead. Shìn mi sìos, ach ged a chaidil mi cha robh mi faighinn fois. Bha rudeigin ceàrr. Mhothaich mi gu robh boinnichean uisge a’ tighinn a-mach á oisean na ciste. Is an àite bhi ri taobh na leapa bha i os mo chionn. Ghluais mi, ach bha gach boinne a’ tuiteam air mo ghualainn. ’Sann a dh’fhàs na boinnichean ’nan sruth cas, is chan fhaighinn cuidhteas iad. Bha mo ghualainn ’s mo bhroilleach fliuch. Thainig e stigh orm gur e picil a bh’ann. Ach an sin stad e. Dé, shaoil mi, a dh’fhàg a


[TD 140]

leithid de tholl ann an oisean na ciste co-dhiù? ’S an uair sin bha an toll air fàs na bu leatha, agus ’sann a nochd sgadan a-mach ás is an sin sgadan eile, ’s fear eile. Cha robh an t-eagal idir orm, bha mi cho làn iongnaidh.

Dh’éirich mi ás an leabaidh ’s dh’fhosgail mi chiste. ’Sann a bha toll air an taobh thall aice, an taobh a bha ris a’ bhalla. Bha an sgadan a’ dórtadh a-mach ás a’ bhalla, fear ás déidh fir, ’s a’ dòrtadh ’na thuil a-mach air dorus an rùm agamsa. Sheas mi air an leabaidh, a’ sealltainn sìos air an sgadan. Cha robh e beò, shaoil mi, ged bha e a’ gluasad. ’S cha robh e ùr a bharrachd: bha e mar iasg e chaidh a ghleidheadh ’s nach deach a ghlanadh riamh. Ach an sin sguir an sgadan de thuiteam ás a’ chiste: mu dheireadh ’se aon sgadan a bh’air fhàgail air an làr. ’S mar a bha mi coimhead air ’sann a bha mi tuigsinn gun robh e beò, ’s nach ann marbh, is gun robh e sìor fhàs. Bha e cho tiugh ri mo chalpa, ’s cho tiugh ri liutha mhór—nach bu chianail cho luath ’s a bha e fàs!

’S cha robh sgeul air mo leabaidh no air a’ chiste—thug mi sùil is bha ’n t-àite lom, gun chàil ann ach mi fhìn ’s an sgadan. Bha seòrsa de bhogha air, ’s e ’na shìneadh tarsainn an doruis. Shaoil mi gun robh fios agam ciamar a dh’fhairichinn a’ bhodhaig aige nan cuirinn mo làmh air—cruaidh, is an déidh sin gun bhi cruaidh. Cha robh e lainnireach idir, bha e mar gum biodh e marbh. Ach gu cinnteach cha robh e marbh. Bha e beò is a’ fàs, is a nis bha a bhodhaig cho garbh ri mo bhodhaig fhìn, ’s cha mhór cho fada ris an rùm agam. Sheas mise ann an oisean leam fhìn, cho fada air falbh is a b’urrainn dhomh. Bha e troighean bhuam, ach a dh’aithghearr bhiodh e gam bhrùchdadh ris a’ bhalla. Thainig e stigh orm na dh’ith mi de sgadain o bha mi ’na mo nighinn bhig. Dé nan tòisicheadh an sgadan air mise ithe? Is gun dàil, mar gun tuigeadh e mo smaoin, thionndaidh an sgadan a chorp gu léir, is sheall e orm le shùil oillteil - - - -

Tha mi creidsinn gur h-e an t-uabhas a dhùisg mi. Bha càil an latha ann. Chithinn gun robh an dorus dùinte is a’ chiste ’na h-àite fhéin. An dàrna madainn, ’s dh’fheumainn éirigh is a dhol a dh’obair air an sgadan.

[Sanas]


[TD 141]

AM MINISTEAR UR
le IAIN MACLEOID

Bha an oidhche fuar. “Beannachd leat agus móran taing,” arsa Màiri ri ’ban-charaid. Dhùin i an dorus ach cha do ghlas i e oir bha dùil aig Màiri ris a’ mhinistear tadhal air a shlighe dhachaidh bho ’n chléir. Bha teine math anns an t-seòmair agus shuidh i an cathair comhfhurtail far am faiceadh i an dorus tre ’n uinneig.

Thòisich i a’ cunntadh ’na h-inntinn an fheadhan a dh’ aithnich i a bha aig seirbhis adhlacaidh a bràthar, Aonghas, am feasgar ud. Thainig móran ás a’ Ghleann Mhóir far an robh a h-athair cóig bliadhna thar fhichead ’na mhinistear. ’Sann am mansa a’ ghlinne a rugadh i féin agus Aonghas.

Chaidh Anna, a piuthar, ’na nighinn òg gu Astràilia far na phòs i tuathanach. Bha dà bhliadhna bho bhàsaich ise. Chaidh a bràthair Seòras gu Canada ’na mhinistear. Bhàsaich esan an ospadal an deigh tubaisd ann an càr cóig bliadhna air ais. Shiubhail Màiri agus Aonghas an saoghal cuideachd. Bha Aonghas ’na chaiptein agus ise ’na ban-altruim. Cha do phòs iad agus nuair a bha làithean obrach seachad thog iad tigh beag goireasach faisg air a’ bhaile agus deich mìle bho eaglais a’ Ghlinn Mhóir. Bha càr aca agus cha robh Sàbainn nach biodh iad san eaglais far an robh iad ’nan òige.

Bho chionn bhliadhna fhuair iad ministear Sasunnach. Bha e ’na fhìor shearmonaiche agus bha ceangal air leth aig an t-sluagh ris. Chuir e seachad mìos san t-samhradh ag ionnsachadh Gàidhlig an Leódhas, agus le cuideachadh nan seann daoine bha e deanamh oidhirp mhaith. Bha lorg aige air eachdraidh na sgìre agus air sinnsearachd gach teaghlaich. Ged a rugadh e an Lunnainn agus ged a bha blas Oxford air a bheurla bha e air iomadh dòigh na bu Ghaidhealaiche na duine de aois san sgìre. Cha robh guth aige air pòsadh agus gu tric chuireadh e seachad an oidhche aig Màiri agus Aonghas aig àm cléir an àite dhol gu mansa fuar falamh.

Chaidh Màiri ’na h-inntinn air ais gu làithean a h-òige. Sgoil na sgìre, an sgoil Shàbainn agus cleas a’ Bhìobuil aig a màthair. I fhéin a’ cluich an òrgain aig coinneamhan seachdain. A màthair, ro thric, a’ togail Màiri mar fhìor eiseamplair aig coinneamhan na h-òigridh. Am beachd a pàrantan agus gach duine san sgìre cha robh aon ann a bha cho ciallach stuama, stòlda ri Màiri. “Carson nach eil Màiri a’ pòsadh aon do na gillean òga a tha tighinn gach Samhradh a chuideachadh a h-athar?” Sin a theireadh iad uile.


[TD 142]

Ach aon samhradh thainig gille òg eireachdail do’n bhanc. A h-uile feasgar bhiodh e fhéin is Màiri an cuideachd a chéile. Bha e feitheamh ri fios á ceann a deas Ameireagaidh agus mu mheadhon an fhoghair thinig litir ga iarraidh gu cabhagach. Dh’fhàg e fhéin is Màiri air an aon là: esan gu taobh eile an t-saoghail agus ise gu Lunnainn airson bliadhna ’na ban-altruim an ospadal.

Thuit fàd ás an teine agus thug sud Màiri air ais gu cùisean an là. Rinn i osann. Cha b’e osann bho chridh brùite idir ach osann saorsa, mar gum biodh uallach neo eallach air tuiteam dhith. Fad nam bliadhnachan bho thill i á Lunnainn ghléidh i gu cùramach glaiste ’na cridhe, nì duilich agus thug i taing do Dhia gun tug am bàs leis a h-uile aon a bhuineadh dhi gun sgeul air na thachair ann an Lunnainn. Thuirt i rithe fhéin, “Dà fhichead bliadhna bho nochd bha mo leanabh agam ’nam achlais san ospadal. Thug mi ainm m’ athar air mun tug iad leo e gu dachaidh nan dìlleachdan. Càit am bheil e? Am bheil e beò? An deach a mharbhadh sa’ chogadh? Seo a’ chiad oidhche bho’n oidhche ud a chuir mi seachad ’nam aonar.”

Chlisg i le fuaim càr. Sheall i a-mach. Bha am ministear a’ tighinn chun an doruis agus a mhàileid ’na làimh mar gum biodh e dol a chur seachad na h-oidhche. Dh’ fhosgail i an dorus agus thainig e steach. Chuir e sìos a mhàileid. Chroch e a chòta agus ad. Thionndaidh e gu Màiri. Chuir e ghàirdean timcheall oirr. Phòg e i mar nach deach a pògadh a riamh. Tre na deòir thuirt e ’na cluais, “Mo mhàthair.” Leig Màiri glaodh aisde. “Mo chreach,” dh’ éigh i, “Mo leanabh fhìn, am Ministear Ur.”

[Sanas]


[TD 148]

TURAS BINEIG A THOGAIL A’ PHENSION

[Dealbh]

STORAIDH R’A LEUGHADH RI CLANN OG
le ANNA G. NICFHIONGHAIN

(Na Dealbhan le EOGHAN BAIN)

DHUISG a’ phiseag bheag gheal tràth aon mhadainn. Bha a h-uile creutair eile air an tuathanachas ’nan cadal ach an coileach mór breac; bha e air gairm o chionn cóig mionaidean. B’e Bìneag an t-ainm a bh’air a’ phiseag; bha i geal air fad, ach aon chluas agus bàrr a h-earbaill. Bha sin dubh. Gu socair, choisich i thar an fheur gu oir a’ bhocsa. Thug i sùil ás a deidh, feuch an do dhùisg i Meg, a màthair, agus a bràthair, ach bha iad ’nan suain. Leum i a-mach ás a’ bhocsa is lean i oirre gu dorus a’ stàbuill. Choimhead i thar a gualainn ach an robh an t-each ’na dhùisg. Mas fhìor gum biodh! Cha robh ach aon each air an tuathanachas a-nis, on thainig an tractor ùr. B’e Jimmy a bh’air an each, ainm neònach Sasunnach. Peata mór gun fheum! Cha robh móran aig Bìneag air Jimmy.

Shiulp i a-mach fo dhorus a’ stàbuill. Cho soilleir ’s a bha e! Ged a bha a’ ghrian fhathast gun éirigh. Choimhead Bìneag mun cuairt, a’ priobadh a sùilean. Dé b’urrainn dith a dheanamh aig an àm seo?


[TD 149]

Cha bhiodh creutair eile air an cois; co-dhiù, bha i sgìth de’n tuathanachas. Rinn i air a’ choille, a dh’fheuchainn dé na h-annasan a bhiodh an sin. Bha an saoghal cho mór, is bha a’ latha aice dhith fhéin.

Bha dealt fhathast air an fheur, agus cha do chòrd sin rithe an toiseach, ach mu dheireadh bha i coma. Bha i fliuch a-nis co-dhiù. Cha robh i riamh roimhe anns a’ choille, ach bha i an deidh gu leòr a chluinntinn mu dheidhinn. Bha e dorcha anns a’ choille, ach cha robh e buileach cho dorcha ris a’ stàbull. Bha am feur an seo làn de chreutairean beaga; luchainn is cuileagan is a h-uile seòrsa. Cha robh fios aig Bìneag dé dheanadh i rithe fhéin; cha robh a leithid a spòrs air a bhith aice riamh. Bha eòin bheaga ann cuideachd. Chunnaic i aon dhiubh air meanglan craoibhe, agus ruith i suas ás a deidh. Ach dh’fhalbh i air iteig, is thòisich i air fear eile a ruith.

“Hó-hó-hó!” chuala i lasgan gàire os a cionn. Choimhead i suas, agus bha cailleach-oidhche mhór ’na suidhe air bàrr na craoibhe. “Có air a tha thusa a’ gàireachdainn?” arsa Bìneag, gu crosda. “A chreutair ghòraich!” ars a’ chailleach-oidhche, “nach eil fhios agad

[Dealbh]


[TD 150]

nach fhan na h-eòin gus am beir thu orra. Tha sgiathan aca, is faodaidh iad siubhal far an togair iad. Ach tha thu òg, agus bi fios agad mu na rudan sin ri tìde.”

“Dé tha sibh a’ deanamh a-mach anns a’ choille anns a’ mhadainn?” dh’fhaighnich a’ phiseag. “Bha mi a’ falbh a thogail a’ phension,” ars a’ chailleach-oidhche, “ach dh’fhàg mi ro fhada e, agus dh’fhàs i soilleir ’s gun mi letheach slighe. Feumaidh mi fuireach an seo gus am fàs e dorcha. Is dòcha gun dean mi norradh beag cadail.” Smaoinich a’ phiseag airson greis, agus thubhairt i, “Togaidh mise dhuibh e, ma dh’innseas sibh dhomh càit an téid mi”. Choimhead a’ chailleach-oidhche oirre gu geur. “Théid thu air chall,” ars ise mu dheireadh. “Cha téid gu dearbh!” arsa Bìneag gu tàmailteach, “Tha deagh chuimhne agam, is cha deacha mi chall riamh.”

“Glé mhath,” ars a’ chailleach-oidhche. “Nì thu mar seo. Lean ort gus an rug thu a’ chraobh mhór dharaich; tionndaidh an sin go do làimh dheis. Thig thu go abhainn bheag an uair sin, is feumaidh tu a dhol thairis oirre. Thoir an aire air an dearc-luachrach a tha a’ fuireach an sin, oir chan e creutair laghach a th’ann idir. Goirid an deidh sin, thig thu gu seann chraobh sheargte, is ma their thu ris a’ bhroc an sin gun do chuir mis’ thu a thogail a’ phension, bheir e dhut e.”

[Dealbh]

Dh’fhalbh Bìneag ’na ruith. Thionndaidh i gu deas nuair a rainig i a’ chraobh dharaich, agus chum i oirre gus an d’ràinig i an abhainn.


[TD 151]

Ged a thuirt a’ chailleach-oidhche gun robh i beag, smaoinich Bìneag rithe fhéin gu robh i uabhasach mór. Bha clachan a’ tighinn ris anns an uisge, is thòisich i air leum o thé gu té. Gu h-obann, bha creutair beag neònach ’na sheasamh air a beulaibh. “Có thù?” ars esan. “Is e Bìneag an t-ainm a th’orm”, fhreagair a’ phiseag. “Hà-Hà!” ars an dearc-luachrach (oir is e an dearc-luachrach a bh’ann), “’se tha mi ciallachadh, dé seòrsa creutair a th’annad?” “Piseag,” arsa Bìneag.

“Piseag? Chan fhaca mi riamh do leithid, is cha mhò a chuala mi mu’n deidhinn. Piseag! Hó-hó!”

A-nis, ged a bha Bìneag air chrith leis an eagal, cha robh i a’ dol a leigeil a’ mhì-mhodh seo seachad idir, gun rud-eigin a ràdh. “Seadh, piseag,” ars ise, gu biorach, “agus chan eil e a’ cur ioghnadh sam bith orm ged a theireadh daoine nach e creutair laghach a th’annad. Tha thu cho mì-mhodhail!”

Cha do chòrd seo ris an dearc-luachrach. “’Se thu fhéin a tha mì-mhodhail,” ars esan, “a’ bruidhinn mar sin ri creutair a tha nas sine na thu! Bheil fhios agad có ris a tha thu coltach? Tha ri nios, ach gu bheil thu beagan nas tighe.”

An sin, leum e bharr a’ chloich, is chaidh e á fianuis anns an uisge.

[Dealbh]


[TD 152]

Bha Bìneag toilichte faighinn air falbh o’n chreutair ud.

“Tha mi ’n dòchas nach eil am broc coltach ris-san,” ars ise rithe fhéin.

An deidh ùine glé ghoirid, ràinig i a’ chraobh mhór sheargte. Bha am broc ’na shuidhe ann an sin a’ leughadh a’ phàipeir. Sheall e thar a speuclairean air a’ phiseag.

“Có thù?” ars esan, le guth làidir.

“Bìneag”, arsa Bìneag.

“Agus dé chuir an seo thu?” Dh’inns i dha mun chailleach-oidhche agus mu dheidhinn a h-uile rud eile a thachair rithe gus an d’ràinig i a’ chraobh sheargte.

“Uill, uill,” ars am broc, “thainig thu deagh astar ás an tuathanachas thun a seo. Rinn thu glé mhath air son té cho beag. Aithnichidh mi d’athair; deagh shealgair! Ach an do smaoinich thu riamh gum biodh dragh mu do dheidhinn aig an tuathanachas? Till cho luath ’s a rinn thu riamh, agus na caill airgead na caillich, air neo cha bhuidhe dhut.”

Thill Bìneag air a socair fhéin; cha chuireadh dad cabhag oirre. Chan fhaca i an dearc-luachrach idir air an turus seo, ged a choimhead i gun fhios nach robh e a’ falach an àit-eigin. Bha am feasgar a’ teannadh an uair a ràinig i craobh na caillich-oidhche a rithist, agus bha a’ chailleach-oidhche ’na cadal. Ach dhùisg i nuair a chuala i a’ phiseag a’ meagail aig bun na craoibhe.

“Móran, móran taing,” ars ise. “Thig a choimhead orm air oidhche nuair a dh’fhàsas tu nas sine,” Agus dh’inns i dhith far an robh i a’ fuireach.

Dh’fhalbh Bìneag ’na ruith dhachaigh, oir bha eagal oirre mu dheireadh gum biodh a màthair crosda. Agus ’si a bhà! Dh’fheuch Bìneag ri innse dhi a h-uile rud a thachair fad a’ latha, ach bha a màthair coma ach a faighinn dhachaigh. “Dé math a bhi a’ bruidhinn?” arsa Bìneag. “Chan éisd duine riut.”

[Sanas]

[TD 153]

NAIMHDEAS DO’N GHAIDHLIG
le RUAIRIDH MACFHIONGHUIN

THA sinn a’ cur fàilt air Gairm ’s e a-nise air bliadhna air fhichead a ruigheachd—ràitheachan beag cruaidh, mhair e beò agus shoirbhich leis ann an saoghal coimheach far an d’fhuair móran de a cho-aoisean bàs. ’Se rud duilich a tha ann ràitheachan no mìosachan Gàidhlig a chumail beò, eadhon a-measg chàirdean. Ach ann an suidheachadh far a bheil na càirdean caran gann agus na nàimhdean pailt gu leòr feumar aideachadh gun do dhleas Gairm urram agus cliù a tha da-rìreamh sònraichte. Tha sinn an dòchas nach fannaich e ach gun teid e bho neart gu neart anns na bliadhnachan ri teachd.

Mar a bhios na bliadhnachan a’ dol seachad, a réir coltais bidh an cath—agus se cath a tha ann—air sgàth na Gàidhlig a’ sìor fhàs nas teotha, oir tha na h-eascairdean a’ fàs nas dàine agus nas guiniche. Tha na sionnaich a’ tighinn a-mach ás na tuill: tha iad a-nise soirbh am faicinn air an làraich luim—tha iad a’ deanamh dheth gu bheil a’ latha leotha agus gu faod iad ar breabadh mun cuairt mar a thogras iad. B’àbhaist do ar nàimhdean a bhith ag oibreachadh fo lùraich: bha tomhas de nàire a’ cur beagan bacaidh orra. Ach an diugh chan eil eadhon nàire chumanta a’ cumail sréine ri’n gamhlas.

Chan eil cleith sam bith aig Lord Burton air a mhì-rùn don Ghàidhlig agus do gach nì a bhuineas dhi. Cluinnear a ghuth ròcail ’na h-aghaidh ann an Taigh nan Tighearnan an Lunnainn agus aig Coinneamhan na Siorrachd an Inbhirnis. Bodach gun nàire, ann an iomadh seadh tha e togail oighreachd an Fheòladair Mhóir a bha a’ milleadh ’s a’ mùchadh air feadh na Gaidhealtachd as deidh Blàr Chuil-lodair. Tha sinn a’ fàs sgìth de bhòilich Lord Burton: tha e an glan uair a chluasan a shùghadh.

Ma tha na pàipearan-naidheachd ceart, bha Lord Burton a’ deanamh a leithid a mhaoidheadh lagha air Iain Noble ’s gu saoileadh duine gur e fìor reubaltach a bha san duin-uasal sin. Bheirteadh bhuaithe fearann le cumhachd a’ lagha, bha Burton agus a chomhairlich ag


[TD 154]

[Sanas]


[TD 155]

ràdh. Agus dé an cron uabhasach de robh Iain Noble ciontach? An robh e dol a chur Ealghal agus Na Torran ’nan smàl? An robh Cuithe-Fraing gu bhith air a cur ri talamh? Dé idir an t-uabhas a bha feitheamh air muinntir an Eilein Sgiathanaich? Bha dìreach gum biodh cuid a dh’ainmean àitean Gàidhlig air an cur suas air clàran còmhla ris na h-ainmean Beurla. Tagradh reusanta gu leòr, chanadh duine ciallach sam bith. Rud cuideachd a chòrdadh ri luchd-turais.

Ach cha b’e Lord Burton a-mhàin a nochd a mhì-rùn don Ghàidhlig agus a rinn cùis-bhùrda dheth fhéin: bha na comhairlich ri shàil—ach aon duine. Thoireamaid urram don Urramach Seumas Moireasdan, ministear na h-Eaglaise Saoire ann an Uibhist-a-Tuath. ’S airidh e air moladh. Ach feumaidh sinn ainmean chàich fhaighinn oir, anns a’ chath a tha romhainn, tha e iomchaidh gur aithne dhuinn ar nàimhdean a cheart cho cinnteach ’s is aithne dhuinn ar càirdean. Tha an t-àm air tighinn anns am feum nàimhdean ar cànain seasamh suas agus a bhith air an cunntas a chum ’s nach deanar mearachd ann an roinn na coire.*

Tha e coltach nach eil cabhag sam bith air Lord Burton ’na dhéiligeadh ris an Dr. Green a tha an deidh call mór a dheanamh ann an Ratharsaidh—tha e aig an dearbh àm seo a’ cur an aghaidh uisge fuar a dhol gu muinntir an eilein air a’ bhonn gum bi tuilleadh ’s a chòir a dh’uisge aca! Agus tha Sir Hereward Wake ann an Abhainn-suidhe air a dheagh chòmhnadh le rathaidean móra. On a tha Lord Burton cho ealamh gu leum gu lagh, tha sinn an dòchas nach eil dà lagh ann an Siorrachd Inbhirnis.

Tha Lord Burton ’s a chompanaich mar a tha iad, ach, a thaobh smior a’ mhì-mhoidh, saoilidh mi gu bheil an t-urram aig Mgr. Prophet Smith ás a’ <eng>Highland Development Board.<gai> Tha Mgr. Prophet-Smith (làn de ghliocas nan Sealtainneach) ag innse dhuinn gum bu chòir do na Gàidheil an sùilean a thogail bhar an imleagan! Chuala mi cuideachd gun tuirt e faclan a’ dì-moladh na Gàidhlig ri còmhlan de chlann-sgoile a bha a’ tadhal air a’ Bhòrd. Tha daoine glé neònach a’ faighinn fasgaidh agus beatha shocair ann am Bòrd na Gàidhealtachd agus tha e glé dhoirbh a thuigsinn dé a chuir ann iad.

Nuair a smaoinicheas sinn air call ar dàimh ’s ar càirdean an dà chogadh a’ dìon na Rìoghachd seo, chanamaid nach eil a-nise ach aon chùrsa onarach fosgailte do Mhgr. Prophet-Smith agus ’se sin, e a 


* Dà ainm a chaidh a thogail anns na pàipearan, ’se Iain Caimbeul, Sligeachan, agus Alasdair Sutharlan, An t-Ath Leathann—Fir-deas.


[TD 156]

bhagaichean a phacaigeadh agus a rathad a ghabhail air ais a Shealtainn le ceann crom agus earball ri thòin. Mur dean e sin, feumar mì-mhodh is aineolas an duine seo a thort gu aire na feadhnach a dh’fhasdaidh e anns a’ cheud àite. Tha sinn an Alba agus gu h-àraidh air a’ Ghaidhealtachd mall a chum feirge agus foighidneach ri aghaidh mì-mhoidh: nan robh Prophet-Smith an iomadh dùthaich as aithne dhuinn, rachadh an aitreabh-oibreach aige a chur ’na smàl m’a chluasan agus bhiodh e glé fhortanach nan tàrradh e ás le a bheatha!

Bidh e gu tric ’na adhbhar-ioghnaidh dhomh fhéin cho ealamh ’s a tha feadhainn—agus gu h-àraidh feadhainn a tha a’ tarraing an tuarasdail á sporan na Rìoghachd—air a bhith a’ cur mì-mhodh an tairgse luchd na Gàidhlig. Aig Mòd Inbhir-àir, thainig gioball beag bragail, Bill Hamilton, on Bh.B.C. a chum a bhith a’ cur naidheachd bhon Mhòd a-mach air a’ phrógram <eng>“Reporting Scotland”<gai>. Agus dé rinn am fear-naidheachd seo? Chaidh e gu fear de na taighean-òsda agus—le cuideachadh on luchd-frithealaidh—chruinnich e brìg mhòr do bhotail fhalamh agus ghabh e an dealbh. Aig sia uairean feasgar chaidh an dealbh seo a chur fa chomhair an t-sluaigh leis na briathran: “Dh’òl muinntir Albainn Nuaidh na bha seo mus do ghabh iad am bracaist”—an tula bhreug. Chaidh an dealbh a ghabhail ann an Taigh-Osda an <eng>Station<gai> agus bha ar càirdean á Albainn Nuadh a’ fuireach ann an Taigh-Osda Chaledonian. Chaidh sgrìobhadh gu Mgr. Coulter, Fear-Stiùiridh Albannach a’ Bh.B.C. mun ghnothach shuarach bhreugach seo ach ged a fhuaradh litir mhór bhriathrach bhuaithe, chan eilear fhathast riaraichte agus chan eil an gnothach seachad.

Tha feadhainn ann a tha a’ giùlan am mì-rùn eadhon gu mìosachan Eaglais na h-Alba. Feumar Gàidhlig a chur á bith, tha Mgr. Patterson agus Mgr. Brewster ag innse dhuinn oir, ann an searmonachadh an t-soisgeil, chan eil i ach a’ deanamh roinnean a-measg an t-sluaigh. Dé idir an seòrsa creideimh a tha air cùl seo? ’S truagh da-rìreamh a’ latha a rug oirnn mur eil ar cànan freagarrach airson a bhith a’ cur an céill an t-soisgeil.

Tha nàimhdean eile againn a tha eadhon taobh a-staigh nam ballachan—faoil an craicinn chaorach—feadhainn a tha a’ leigeil orra gu bheil iad leinn ach a tha ag oibreachadh nar n-aghaidh. Le ’n gnìomharran aithnichear iad: cha chaill iad cothrom air aimhreit a thogail nar measg. Gun teagamh, chan eil annta ach rabaidean. Gidheadh, feumar sùil a chumail orra.


[TD 159]

ANNS A’ CHEAN THALL
le EILIDH WATT

Chionns gun robh an teaghlach air tighinn gu ìre bho chionn fada b’ainneamh a-nis a bhitheadh iad cruinn: ach an uair dhi a sùilean fhosgladh bha iad mu’n leabaidh, Gilleasbuig is Iain air an dàrna taobh, Uilleam, a bha fàs breòite ged bha e bliadhna na b’òige na i fhéin, aig casan na leabaidh, is Mórag ’na suidheadh far an do shuidh i fad nan uairean slaodach, aig an taobh eile. Ach Niall, am fear a b’òige is bu thinne oirre, cha robh esan ann. Dh’éirich a’ cheist ’na h-inntinn mun dainig facal bho a h-aon aca dé chuir cruinn an siud iad is nach b’e àm féille no féisd a bh’ann ? Ach bha fuasgladh na ceiste ri faicinn air aodann Uilleim far na threobh a dhoilgheas claisean domhainn do nach do mhothaich i roimhe seo.

“Nach dean thu cupa tì do d’ athair, a Mhórag. Bithidh mise ceart gu leòr.”

Ged lìon sùilean Uilleim dh’aotromaich a briathran uallach bho gach aon aca airson mionaid, is an uair a thuirt Gilleasbuig, “Suidhidh mise ri taobh fads a bhitheas tusa a’ deanamh an tì do m’athair,” thionndaich iad uile air falbh, ach air chorra beaga.

Ged dh’fhalbh iadsan gu socair dhùisg an nathair a bha ga teannachadh fhéin mu cridhe is chuir i car na bu tinne, a’ fàsgadh gus an do bhrùchd am fallas air mala is air liop àrd Anna. An uair a bha e an dùil gun d’fhuair i beagan faochaidh bho’n chràdh thiormaich Gilleasbuig a h-aodann. Cha robh feum air briathran eadorra is ged dh’fhosgail i a sùilean cha d’thuirt i guth is shuidh esan far an do shuidh Mórag no Uilleam cho fada.

Thuig i nis gun do chuir Uilleam brath chun na cloinne. Gun dàil thainig iadsan, pailt uiread gus taic a chumail risan is gus ise fhaicinn aig a mionaidean mu dheireadh. Is nach b’e sin a dh’ionnsaich i riamh dhaibh.

Ach carson nach dàinig Niall ? Am b’esan an aon aca a chuimhnich a h-earailtean ? Bha uair a bha eagal oirre gun do chuir i e an aghaidh a nàduir, ach an diugh bha e ’na fhear leigheis, a bha cho trang, a réir coltais, is nach robh tìde aige tighinn gu leabaidh a bàis. Thainig sian beag air a h-anail. Bu toigh leatha bhi air Niall fhaicinn aon uair eile.

Chual‘ i guth Ghilleasbuig gu caomh, socair, mar gun robh e a’ bruidheann ris fhéin. Dh’aithnich i na briathran:

“Bhuaibh fògraibh eagal ’s iomgain crìdh
Is na biodh bhur dòchas fann.


[TD 160]

Earbaibh á freasdal Dé a ghnàth
Is am ghràdh-sa gach aon àm.
Gu Aros m’athar tillidh mi,
Anns lìonmhor ionad tàimh.
Is deàlrach glòir na rìoghachd sin
Ga lìonadh air gach làimh !”

Bha guth làidir fonnmhor aig Gilleasbuig is ùidh mhór aig air ceòl. B’iomadh turas a thigeadh stad air an t-seinn is esan aims a’ chùbaid, an uair a thogadh e a ghuth is a lìonadh e an eaglais le aiteas mór a chreideimh fhéin, gus am brosnaicheadh e an co-thional gus an togadh iadsan an guth mar aon ann an aiteas ciùil. Bha Gilleasbuig coltach ri h-athair fhéin. Bhà is Iain. Is ’na dòigh fhéin bha is Mórag. Cha robh iarraidh acasan air an t-slighe a sheall i dhaibh a sheachnadh, oir b’e sin an t-slighe a thaghadh iad fhéin. Rachadh iadsan a-mach do’n dorchadas a’ feadaraich. Ach Niall nach do thill thuice cha rachadh esan a-mach le dheòin. Coltach ri athair, Uilleam, bha Niall làn spòrs, gun iarraidh aige ach air blàthas is tèaruinteachd a thighe fhéin. Dh’oibrich ise air Niall gus an do thog e nis làmh sgileil a’ cathachadh an aghaidh pian a cho-chreutair. Niall nach cuireadh a dhubharachd air dorus eaglais is nach canadh rithe mar a theireadh Gilleasbuig.

“Ach tillidh mise air m’ais a rithist
Is bheir mi sibhse leam
An sin cha dealaich sinn nas mo
Is cha bhi sibh brònach, trom.”

An robh cuimhne acasan mar bha cuimhne aicese air ràn crosda, dòruinneach Nèill is e a’ dùsgadh gun ise ’na làthair. Dhùisg càch gu socair, séimh, is laigheadh no dh’éireadh iad, ach rànadh esan mur gun robh e air a chreachadh is dheanadh e gréim teann oirre mar gun robh eagal air a leigeil ás mun goidte bhuaidhe i.

Theagamh gun do rinn i norrag chadail is gun do dhùisg i le fuaim an doruis a bhi air fhosgladh. Bha iadsan an sin, an triùir aca, Mórag air thoiseach is an dithis eile a’ coimhead seachad air a gualainn le aodannan toilichte, mar fheadhainn a bha tighinn le gibht ro luachmhor.

“Tha Niall air a rathad is cha bhi e fada a nis,” ars Iain.

“Is e thuirt e”, arsa Mórag, ‘Can ri mo mhàthair a misneach a chumail gus an tig mise.’”

“O am peasan, esan !” ars Anna, is fios aice nis gum faodadh Niall earbsa riutha chionns nach b’urrainn dhìse bhi ’na taic dha. Dh’fhalbh iad, dol a lìonadh tì, ged nach òladh iad ach balgam dhe, is airson mionaidean bha e na b’fhusa dhi anail a tharraing.


[TD 161]

Mar gun rachadh crith bheag troimh’n tigh, a’ briseadh a shàmhchair, bha fios aice gun robh Niall air tighinn mun do dh’ fhosgail an dorus is an cual’ i Mórag ag ràdh, “Seo agaibh Niall.” Is bha iad uile timcheall oirre a rithist.

Ach cha robh iad mar a b’àbhaist.

Is cha b’e gun robh doctair òg eile còmhla ri Niall, fear a sheas ga h-amharc gu beachdail fads a shuidh Niall air oir a leabaidh, a làmh-se eadar a dhà làmh.

Cha dainig fois le thighinn.

B’e chùm cho fada e gum b’eudar dha feitheamh gus an robh cead aig Eamonn obair fhàgail. Bha an dithis aca ris an aon obair: a’ feuchainn an lorgadh iad stuth a bheireadh faochadh do’n fheadhainn a bha air an claoidh leis an aon ghalair is a bha oirrese. Bha an stuth aca is iad an làn dòchas gum bitheadh e éifeachadh; cha deach a chur chun an dearbhaidh air neach riamh. Cha robh an còrr leigheis ann. An robh do mhisneachd aicese a cheadaicheadh dhaibh an stuth fheuchainn a-mach oirre. Bha e iomchuidh gum fiacht e airson a’ chiad turas air neach aig an robh smioralachd gu nàdurra, neach a chumadh a ghréim.

Cha robh aobhar dhi coimhead air aodannan chàich gus an doilleireachd a thomhas. Bha i cho sgìth. Ghluais a bilean is thuirt Anna, “Cumaidh mi mo ghréim.”

“Tha feum air cabhaig,” arsa Niall, ag éirigh far na leabaidh is a’ tionndadh ri Eamonn nach dug do fhreagairt ach gun do dh’fhosgail e a’ mhàlaid a bh’aige ri thaobh.

Gun fhacal thionndaich an teaghlach bhuapa ach sheas Gilleasbuig gan amharc, ach gun ghuth.

Le facal no dhà eadorra fhéin rinn Niall is Eamonn an deisealach a bha ri dhèanamh is, ann am beagan mhionaidean, thuirt Niall, “ Seadh a nis, am bheil sibh deiseil?”

“Tha, a ghaoil,” ars Anna.

Bha Niall ’na sheasamh ga h-amharc ach chuir e seachad gu luath an stuth a bha anns a stealladair is bha e air a dhà ghlùin ri taobh na leabaidh is a ghruaidh ri gruaidh mar bu tric a bha an uair a bha e beag is i ga chur ri obair an aghaidh a thoil. Is mar bu tric a rinn leag i a làmh air an fhalt mhìn nach robh an diugh cho tiugh is a bha e an uairsin. Ach ann am mionaid bha e air a chasan is ’na fhear leigheis a rithist.

Bha fios aig Anna nach b’ann ann an cadal suaimhneach, sona a bha i ged bha i ri aisling neònach. Aig an aon àm chitheadh i Iain ’na sheasamh aig ceann an tighe leis fhéin is e coimhead a-mach gu muir, mar a sheasadh e ’na bhalachan is e a’ feitheamh is e air a bhi


[TD 162]

ri cron beag air choireigin. Aig an aon àm chitheadh i Mórag ag uidheamachadh a’ bhùird-bidhe is a’ tiormachadh a sùilean an uair a bha a cùlaibh ri h-athair. Bha Uilleam ’na shuidheadh, a nigheanag aig Móraig aig a ghlùin, is ise a’ cìreadh a chiamhagan liatha dha. Ach cha robh dragh sam bith air Anna air son a h-aon aca. Bha am barrachd dragh oirre chionns nach robh Gilleasbuig no Niall a’ toirt géill ged bha i ag éigheach riutha iomais aig àird a claiginn. Cha robh iad a’ coimhead oirrese, is ann a bha iad a’ coimhead sìos air ni-eigin ’na leabaidh. Ach càite an robh ise mur robh i ’na leabaidh?.

“Chan eil e ceart dhut, a Néill,” arsa Gilleasbuig gu cronadail, chan fhac thusa mo mhàthair a’ fulang.

“Dòcha,” arsa Niall, “ach chunnaic mi feadhainn eile a’ fulang. Air an sgàthsan feumaidh ise tilleadh. Feumaidh air a h-uile cor.”

“An e gun till i bho’n bhàs? Am bheil sùil agadsa ri mìorbhuil? Is chan eil creideas agadsa ann am mìorbhuil ann.”

“Tha ’n fhìrinn a sin agad. Ach tha làn chreideas agam an smioralachd mo mhàthar. Gheall i. Feumaidh i tilleadh.”

“Tha thusa coma ach sin! An leig thu idir bàs foiseil thuice.” 

“An do thagh do Chrìosd bàs foiseil ? Cha leig mi leatha siubhal bhuam gun chrìch air a h-obair.”

Bha an cràdh a rithist mu cridhe, ach cha robh e cho geur. Chual’ i Eamonn ag ràdh, “Tha buille aig a cridhe a rithist . . . . . . Tha e dol nas làidire.”

Is b’e Niall, is cha b’e Gilleasbuig, a thuirt, “Taing do Dhia.”

“Theid mi a thoirt brath gu càch,” arsa Gilleasbuig, is e a’ cur làmh aotom, shìtheil air gualainn Néill a bha air a dhà ghlùin ri taobh na leabaidh.

Dh’fhosgail Anna a sùilean le fios gun do chuir i crìoch air a h-obair.

[Sanas]


[TD 183]

THA SLIGHE DHORCH . . .
le IAIN MAC A’ GHOBHAINN

Cha robh cuimhn ’am an toiseach có a bh’ann, ’s cuideachd ’se fhaileas a chunna mi, ’s mi smaoineachadh air mo leanabh ’s air mo bhean a dh’fhàg mi air mo chùlaibh. Ach iomadh uair chaidh innse dhomh mu dheidhinn—dh’innis mo phiuthar dhomh ged a tha cuid a’ cur oirre nach eil i ciallach—’s dh’fhairich mi fàileadh a’ bhàis a’ tighinn bhuaithe. Chunna mi m’athair ’na sheasamh an coinneamh na gréine fheusag fada a’ sruthadh gu làr. Bha fhios ’am gu robh esan a’ coimhead an Fhaileis cuideachd. Bha fhios ’m gu robh iad uile ga choimhead ’s gu robh an Fhaileas seo air a bhith ann o chionn bhliadhnachan móra a’ feitheamh rium.

Ach mar a thubhairt mi ri mo phiuthar, “Tha Faileas a’ feitheamh air gach duine,” ’s air an aobhar sin cha robh eagal orm, ged a bha mi smaoineachadh air mo bhràthair a tha òg ’s gun chùram.

Bha fhios ’am gun do thachair seo iomadh uair roimhe ’s gun do thachair an aon Fhaileas rium anns na làithean a dh’fhalbh, na làithean a th’ann an còmhnaidh, na làithean anns a bheil mi toirt pòg do mo bhean, na làithean anns a bheil Ise cho bòidheach ’s a bha i riamh, gun mheang, gun fhaileas, ’s dealt na bòidhche an còmhnaidh air a bilean. Tha Ise cuideachd ga mo choimhead, ach chan ann air a son-se tha mi dol a-mach a rithist anns an duslach.

Tha mi dol a-mach airson iomadh aobhar, Onoir, Mo Rìoghachd, Mo Bhaile, ’s tha an Fhaileas a’ tighinn mu m’ choinneamh airson na h-aobhair cheudna. Tha sinn a’ coinneachadh a chéile air faiche gun chiall, an Fhaileas is mise. Tha fhios ’am gun caill mi, tha fhios aige-san gun gabh e, ach chan eil sin a’ dèanamh diofar sam bith, bidh sinn a’ sabaid leis an aon bhorbachd.

’S tha fhios ’am cuideachd nach fhada gus an téid an solus ás, solus an latha, solus m’inntinn. Tha fhios ’am gun tuit mi air an talamh ’s nach urrainn dhomh éirigh gus an tig an ath thuras. Oir tha an saoghal mar chearcall, a’ cur char dhe.

Tha slighe dhorch ceart gu leòr gu na beanntan arda . . Tha facail an amhrain a’ tighinn gu m’inntinn. Na beanntan àrd ud. Far a bheil an Fhaileas a’ feitheamh le fearg is gamhlas. Anns an fhàinne chruinn dhuibh seo.

Ach tha aon rud cinnteach, bha seo an dàn, ’s air an aobhar sin tha mi ann an dòigh toilichte, tha fhios ’am dé tha tachairt, ’s chan


[TD 184]

e droch rud a tha sin. Togaidh mi mo ghàirdean ’s tuitidh mi. Togaidh mi mo chlaidheamh tuitidh i.

Tha cuideigin a’ sadail shìtheanan sìos bho na ballachan ’s tha iad a’ tuiteam ri mo thaobh. Tha seo a’ tachairt an còmhnaidh. Cuin a dh’ionnsaicheas iad ? Oir théid na sìtheanan a mhilleadh, théid ar casan tarsainn orra. Ach a dh’aindeoin sin tuitidh sìtheanan an ath thuras cuideachd.

Tha mo bhean a’ togail a làmh rium gu ciùin. Tha a sùilean a’ sileadh, tha fhios aice gu feum mi dhol a-mach. Tha an Fhaileas a’ tighinn thugam a nis, tha e teannachadh orm. Chan fhaic mi a’ ghrian. Tha mi togail mo ghàirdean leis a’ chlaidheamh ged a tha fhios ’am nach dean sin càil a dh’fheum. Tha mi tuiteam. Tha na sìtheanan mar chrùn mu mo cheann. Tha mi sealltainn suas ris an adhar a tha gorm. Anns an adhar tha mi coimhead mo leanabh. Tha an claidheamh a’ teàrnadh á sgòth gheal. Tha mi bàsachadh. Tha Achilles air buannachadh aon turas eile. A rithist ’s a rithist ’s a rithist. Tha an saoghal a’ cur car-a-mhuiltean. Ann an ceann ùine thig mi air ais a rithist chun a’ chlaidheamh, gu mo mhac, gu mo bhean, gu Eilidh, an déidh an t-slighe dhorch, an déidh na beanntan àrda.

[Sanas]


[TD 185]

An Sgeilp Leabhraichean

Aitealan Dlu is Cian: Coinneach Ros.
Gairm, Glaschu, 1972. 75 sg.

Tha iomadh bliadhna ann o nochd Coinneach Ros gu robh gitean sgrìobhaidh aige; bu dual da sin a réir dùthchas nan daoine o’n dàinig e. Agus a chùl air sin, chuir e seachad tacan dha shaoghal ’na mhinistear ann an dà eilean far a robh ministearan ainmeil roimhe. San ochdamh ceud deug bha Dòmhnall MacNeacail an Lios-mór; sann go mansa an Lios a thainig Donnchadh Bàn feuch an cuireadh MacNeacail na h-òrain aige anna sgrìobhadh—rud a rinn. Rinn MacNeacail cuideachd trusadh mór do bhàrdachd Ghàidhlig sam bi sgoilearan a’ rannsachadh gos an latha an diugh. Agus an Giogha. Coinneach MacLeoid a chuir na facail ris an òran <eng>The Road to the Isles<gai> (an lùib gach saothrach a rinn e an co-bhuinn ri Kennedy-Fraser) agus a dh’fhàg dìleab do sgrìobhadh againn cho ealanta is a rinneadh riamh an Gàidhlig. Tha Mgr. Ros a’ bruidhean orra le chéile a-seo: mara robh iad ’nan eiseimpleir dha, tha mi sàr chinnteach nach robh iad ’nan cnap-starra.

Tha seachd aistean deug san leabhar bheag-sa. Is math an tiotal “Aitealan,” oir chan e mhàin gu bheil an t-ùdar a’ togail caochladh chuspairean ach tha gach ceann seanchais a th’aige cinneachadh is a’ gluasad is ag atharrachadh mar gu faicte gaoth shoilleir a’ ruith air achadh, a’ cur dreach nodha air bàrr an fheòir. Tha an dòigh sin a’ seachnadh na h-easbhaidh a tha cho tric ri faotainn air luchd-sgrìobhaidh nan aiste—gu bheil iad cho dìorrasach air an aon cheum is gu fàs an leughadair seachd sgìth dhiubh.

Gaoth air an Eilein a’ chiad tiotal. Se Giogha an t-eilean, is tha facail á dàn le Deòrsa Caimbeul Hay ma ghaoth air Loch Fine ’nan toiseach air an t-seanchas. Tha sin a’ dùsgadh aigne an ùdair is e ag éisdeachd na gaoithe anna seasgaireachd a’ mhansa an Giogha. Tha e leigeil strian le inntinn is e beachdachadh air a’ ghaoith ’na ciùine is ’na gairbhe; tha e a-sin ag atharrachadh go modh samhlachail, is a’ toirt iomradh air litreachas, air eachdraidh, air


[TD 186]

[Sanas]


[TD 187]

caitheamh-beatha dhaoine. Tha bheag no mhór dhe na luthaigean cianda gabhail tro na h-aistean seo gu léir, ach chan ionnan buileach an dara té: A’ Tilleadh Dhachaidh. Tha aiteal mac-meanmhain a seo gun teagamh, is ceathrannan o Mhàiri Mór, o Shomhairle MacGilleain, is bhuaithe fhéin (feumar tilleadh chon a-sin). Ach se stiall do dh’eachdraidh a bheatha, bliadhnaichean thall thairis san arm, tilleadh dhachaidh dhan Eilean Sgitheanach, is coinneachadh a rithist ri athair is ri mhàthair, grunnd an sgrìobhaidh. Agus tha e ag obrachadh air n-ais go’n aon ghrunnd uair is uair. San aiste Beachd air a’ Ghleann, tha e air ùr thighinn ás an arm. An gleann, Gleann Dail an Diùranais. Tha e seo a’ gabhail sealladh air an dùthaich, a’ faotainn fàth air a prìomh àiteachan, mór thimcheall. Tha e cuimhneachadh air muinntir a’ ghlinne feadhainn a bh’ann ri linn fhéin is feadhainn nach robh; Dòmhnall nan Oran is a mhic, Niall am bàrd is Iain Dubh, bàrd a b’fheàrr; Niall Ros, bràthair athar an ùdair, ministear sgoilear, agus sgrìobhadair ’ainmeil. Is fhads a tha e a-sin, is an Gleann am beachd a shùilean, bheir aiteal cuimhne air ais thuige beagan do dh’eachdraidh a ghlinne ’s na naidheachdan a chluinnte “air oidhcheannan geamhraidh agus m’athair an sunnd innsidh-nan-sgeul.” Té dhiubh sin ma shinseanair, Niall Ros eile, clachair: . . . . . “agus b’ann an uair a bha e ag obair aig MacLeòid Dhunbheagain a’ togail thighean an eilean Hiort, a fhuair Niall Ros bàs. Thainig an long air an tug iad dhachaidh marbh e a-stigh an Loch ud shìos—mar a dh’innis m’athair dhuinn—agus sùil aca ris dhachaidh oirre, gun fhios daibh gu robh dad ceàrr. Mhothaich iad am flaga dubh am bàrr a’ chroinn, ach cha tainig e stigh air an teaghiach a bha ga feitheamh, gum b’esan a bha marbh air bòrd . . . . .” Nach glan, cruaidh a tha an dealbh sin air a gearradh, gun aon fhacal ga chur am mudha.

Tha eachdraidh a bheatha fhéin, air seòl-eile, san aiste Am Buachaille Og, anna Sailm is Searmonan, ann am Bìobull is Pobull agus gu dearbh air feadh an leabhair. Chan e mhàin gur aithne dha an dealbh shoilleir sgiolta a tharrainn mar a chithear san naidheachd sin shuas air Niall Clachair: tha e cuideachd a’ rannsachadh saoghal na h-inntinn is gu h-àraid creideamh agus buaidh na h-eaglais. Sann an lùib a’ chreideamh a thog muinntir na h-Eaglais Chléirich, am bitheantas, leughadh na Gàidhlig. A réir fhiosrachaidh fhéin, tha e ràdh;


“Chaidh air an dòigh sin pìosan móra de’n Bhìobull domhainn an inntinnean dhaoine, cho math ris na pàirtean dheth air an d’rinn iad cuimhne bho an leughadh fhéin, no bho aoradh-tighe ’nan òige, no teagasg-sgoile. Cuideachd thainig leughadh na Gàidhlige thuca gun spàirn, bhon chleachdadh-leughaidh san


[TD 188]

[Sanasan]


[TD 189]

Eaglais, nuair a leanadh gach duine ’na Bhìobull fhéin leughadh na caibidil: b’ann glé òg a thugadh a-stigh iad an toiseach fo oideas a’ chleachdaidh ud. Bha comas-leughaidh na Gàidhlige mar sin aig móran dhaoine sna làithean a dh’fhalbh . . . . . .”

Ach gad a bha sin mar sin, agus se dìleab luachmhor a bh’ann, sann cumhang smachdail a fhuair Mgr Ros an aidmheil san do thogadh e. Chan e gu robh e ann an ceangal ro dhlùth ris an eaglais ann. Seo agalladh fhéin air a’ phuing sin. “Nuair a bha sinne óg san Eilean cha robh am Bìobull ach ’na ghnè leabhair mór dubh a bhiodhte a’ fosgladh an coltas-cràbhaidh san eaglais no airson tiotan oidhche na Sàbaid nan gabhte “Na Leabhraichean,” rud nach do thachair gu ro-chunbhalach.”

Air an làimh eile, ga tà, dh’fhàg an eaglais an cuimhneachan seo: “Tha làithean bréagha samhraidh sa’ ghleann air dhòigh toinnte fhathasd am Betel, an Sinai, am Muir Ghaililidh ’s an Sliabh-nan-Crann-Ola, mar sgeul a thachair gu boillsgeanta an sud ’nar n-òige.” Cha ghabh e bhith gur ann á suidheachadh sìmplidh a dh’éirich sin. A réir a theiste fhéin, cha b’ann buileach am meadhoin comraich na h-eaglais a dh’àraicheadh Mgr Ros idir ach cluaintean glas eile a-muigh sa chùl-cinn. Is dòcha nach eil a-sin ach suidheachadh cumanta san Eaglais Chléirich, ach cha bu mhisdeamaid cunntas fada, mionaideach air gach filleadh is toinneamh a tha fuaite ris. Tha feum air a leithid an Alba, (is cha do rinneadh fhathast air Galltachd no air Gàidhealtachd e) agus dh’fheumadh an t-ùdar a bhith eòlach air a’ chùis gu h-iomlan. Theirinn fhìn gur e Coinneach Ros fear dhe na daoine bheireadh cunntas inntinneach agus annasach dhuinn. Tha e neo-eisimeileach da-rìribh, oir gad a sè ministear a th’ann dheth, aidichidh e gu saor fosgarra bu bheil leabhar bàrdachd Phalgrave, agus leabhar no dhà eile a bh’aige falbh ’na chois ri linn a’ chogaidh “. . . leam fhathasd, Companaich threuna nan cunnart, àrdaichte o chionn fada gu inbhe an onair, os cionn gach leabhar-diadhachd tomadach drionganach dust-thioram, a tha daonnan cho ionmhainn le luchd-na-cùbaide, agus a sguab mi mach ás an rathad bliadhnachan air ais. Tha barrachd taisbeanaidh mu thìm ’s mu shìorraidheachd—dhomh-sa co-dhiùbh!—ann an leabhar beag mar sud na tha sna leabhraichean diadhachd air fad air cho urramach ’s a dh’fhaodas iad a bhith an sealladh cuid a dhaoine.”

Agus a rithist: “Tha dusanan mhinistearan san tìr le sgealpaichean làn de sheann diadhachd thioram, ’s de shearmonan móra, nach robh ro mhath riamh, gun ghuth air an latha an diugh, ’s chan fhaigh thu leabhar air bonn an tighe nach eil “diadhaidh!” Thig eòlas, is eòlas nas fìrinniche—air gnè na beatha so, ’s air nàdur a iuinibhears, an diugh gu h-àraidh, bho thaobhan eile seach iad sud;


[TD 190]

se sin a fhuair mise a mach co-dhiubh. ‘Leugh gu leòr diadhachd!’ ars iadsan rium ’sa cholaisde; ach obh, obh, airtneal an leughaidh ud!”

Is cinnteach nach còrd cuid dhe na briathran sin ri co-chléirich Mhgr. Rois (ann an aidmheil sam bith, is dòcha) ach cleas man duirt an seanfhacal: “Mas coma leis an rìgh Eóghain is coma le Eóghain co-dhiùbh.” Aig a’ cheart àm, bhiodh e glé laghach iomairt air na ceistean sin fhaicinn, abair ann an Gairm, eadar dà sgioba do phearsachan-eaglais. Chan eil e uile gu léir soilleir dhomh-sa cà bheil a’ chrìoch ri tarrainn eadar beachd an ùdair agus beachd nan Daonndach, mu bheil e toirt iomradh san aiste air Erasmus agus Luther. Nuair a sheallas e air an dealbh a rinn Holbein do dh’Erasmus, tha e ràdh, “chan urrainn mi gun fheòrach dheth, ’saoil an ann agadsa bhios a’ bhuaidh, a dh’aindeoin gach nì?”

Chan e feallsanach a-mhàin a th’an Coinneach Ros. Tha cheart urad do dh’ùidh aige ann an litreachas is ann an eachdraidh. Tha e sgrìobhadh mu bhàird Shasunnach ann am Bàird is Beanntan: ann a Fir-ealain, Manaich, is Ròmanaich, tha e tòiseachadh le athair-céile fhéin agus an ealain a bh’aige air dealbhannan: ás a-sin ann an aiteal no dhà, gu Lindisfarne, I Chalum Chille, an Ròimh, Gibbon, Bàbilon, agus Alasdair Mòr (na Gréige). Ach tha e comharraichte

[Sanas]


[TD 191]

gur ann am bàrdachd as mutha thlachd gu léir. Tha aiste aige air Dà Bhàrd (Ruaraidh MacThómais is Dòmhnall MacAmhlaigh) a chòrd rium oir shaoil mi gun tug e mach binn chothromach a-seo. Lorg e feartan san leabhar mu dheireadh aig MacThómais, An Rathad Cian, agus thoir liom gu bheil e ceart. Saoilidh mi cuideachd gu bheil e leigeil ris inntinn gheur nuair a their e “mar a bhuaileas [modh MhicAmhlaigh] ìomhaighean le làimhseachadh cainnte, le dinneadh fhoclan, mar-gum-biodh, le ceannsail cànain nach dèan uair sam bith tàire air a smuaint, a’ bioradh geimhleig dhomhain a shradas lasadh annasach an uachdar.”

Ach bu chòir gu robh breithneachadh aig Coinneach Ros air bàrdachd: se bàrd a th’ann fhéin. Tha an dàn a th’aige a-seo, a’ moladh Ghiogha. Neamhnaid gheal thu clàr cuain, nochdadh ealantas seòlta: tha cuisle do sheann bhàrdachd a’ gluasad ann, ach tha nodhas ann a bhoineas dha ar latha-ne. Ach mas grinn sin, se dòrlach shreathan eile a chuir go smaoineachadh mi. Tha iad ri faicinn san aiste A’ Tilleadh Dhachaidh agus boinidh iad do nòs ùr na bàrdachd sa Ghàidhlig: tha seòrsa do chàileachd <eng>vers libre<gai> a’ gabhail riutha. Nise, tha Mgr. Ros fhéin ag innse dhuinn gur ann air an turas cuain a-nall ás na h-Innsean a rinn e an dàn seo, is tha e ag innse cuideachd nach fhaca e Dàin do Eimhir gos an do ràinig e Dun-Eideann. A réir sin tha e soilleir gu bheil àite fhéin aig Coinneach Ros ann an eachdraidh ar bàrdachd san fhicheadamh ceud. Cha ghabhainn iongnadh gad a bhiodh móran a chòrr aige an tasgadh fhathast.

Aitealan, ma tà; agus se sin air dòigh a’ ghearain as mutha th’agam air an leabhair. Gad a tha am modh sgrìobhaidh freagarrach, mar a thubhairt mi, dh’fhairich mi uair is uair, is mi leughadh, gun iarrainn chan e mhàin am plathadh soluis air a’ chuspair ach an deàrrsadh fada còmhnard. Tha alt aig Coinneach Ros air sgrìobhadh; tha meanmhain beò ann; agus inntinn neo-eismeileach. Is mór am beud mara faigh sinn leabhar mór tomadach bhuaithe air an ath trotha.

IAIN MACAONGHUIS

[Sanas]
