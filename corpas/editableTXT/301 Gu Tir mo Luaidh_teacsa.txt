[TD 1]

GU TIR
MO LUAIDH

(Dàin Eilthireach, Sgeulachdan agus Eachdraidh)

le

UISDEAN LAING


[TD 2]

FACAL BHO CHARAID

ANNS na bliadhnachan móra bho thòisich Gairm, is iomadh litir thaitneach a fhuair mi bho Ghàidheil thall thairis, a’ nochdadh cho dlùth ’s a tha an smuaintean do’n Ghàidhealtachd. B’ann mar so a chuir mi eòlas an toiseach air Uisdean Laing, agus ged a thachair sinn air a chéile aon uair, air latha bagarrach Foghair an Steòrnabhagh, b’ann tre sgrìobhadh a dh’fhàs an càirdeas.

Tha e nise ’na thoileachas dhomh facal beag a chur ris na sgrìobh esan an Gàidhlig air taobh thall an t-saoghail. Có aige tha fios nach brosnaich na sgrìobhaidhean so feadhainn eile gu cur ri ar litreachas.

Thug Uisdean Laing, ’na òige, an saoghal fo a cheann, agus ’sann mar sin a tha inntinn ag obair ’na chuid sgrìobhaidh cuideachd. Tha eòlas farsaing aige air cànanan Eòrpach, sean agus nuadh, agus tha e a’ trusadh bhuapa sin anns na dh’eadar-theangaich e anns an leabhar so: bàrdachd Dhùitseach is Ghearmailteach is Spàinnteach is Fhrangach, agus beagan bho dhìleab na Ròimhe ’s na Gréige is Aràbia. Tha deagh eòlas aige air bàrdachd Shasainn, agus tha bàrdachd Shakespeare gu h-àraidh dlùth air a chridhe. Anns an rosg a sgrìobh e, tha e nàdurrach gum biodh dà cheann a thurais fo aire — Uibhist-a-deas agus Astràilia — agus gheibh sinn fiosrachadh is eirmseachd is fealla-dhà as na sgrìobhaidhean so. Tha fhios gun còrd eachdraidh Bhaile-na-Staoine ris na h-Uibhistich, agus tha truacantachd anns an earrainn mu dhaoine dubha Astràilia a chòrdas ri duine sam bith nach do mhùch a chogais fhéin.

Anns a’ bheagan Beurla a tha anns an leabhar ’sann a’ tighinn air cuspairean Gàidhealach a tha e a rithist. Chan ’eil sgleò air a fhradharc, mar a chì sinn bho na sreathan so:


[TD 3]

<eng>‘The warring chieftains reft of power and place,
Their castles havens for the rat and owl,
Came strange men from the South, with bloodless grace,
And steel-hard laws for man, beast, fish and fowl.
Your fate? Uneasy strife for bread and rags,
Crude ploughs on stubborn braes, rude creels on moors and crags.’<gai>

Is fheàirrde a’ bhàrdachd a’ chruas so, agus is bochd nach do sgrìobh e tuilleadh air cuspairean de’n t-seòrsa so, agus tuilleadh de bhàrdachd Ghàidhlig leithid ‘Am Fiabhras Nach Faigh Bàs.’

’Na eadar-theangachadh air bàrdachd, chan ’eil an fheist ro theann air, agus is math nach ’eil. Dh’fhaodadh gun ionndrain cuid na ceudan is na mìltean pòg ann an dàn Catullus, no sreathan ann an Shakespeare leithid <eng>“Desiring this man’s art, and that man’s scope’<gai> (Sonaid XXIX), ach, mar as trice, ma ghleidheas duine an làn-chiall ann an eadar-theangachadh, caillidh e a’ bhàrdachd. Cha do chaill Uisdean Laing bàrdachd Shakespeare, ged a chuir e rithe beagan de a bhàrdachd fhéin. Agus chuir e loinn air cumadh sonaid nach fhacas ach ainneamh ann an Gàidhlig. Tha taing a luchd-dùthcha aige, agus ’sann a dh’iarradh sinn tuilleadh uaithe.

RUARAIDH MACTHOMAIS.

Oilthigh Ghlaschu,
29 : 12 : 64.


[TD 4]

<eng>FOREWORD

The Gaelic version of foreign poems and the free English translation from Gaelic which comprises about half this small volume are the products of my leisure hours during two widely separated periods: (1) 1911 to 1917, and (2) 1949 to the present day. From 1918 to 1948 my professional duties were so exacting that I had practically no time for what I desired most to do. After 1948, however, as headmaster and superintendent of schools in Western Australian high schools, I became to a great extent master of my own time and promptly returned to my first love, viz. Gaelic poetry. By far the great majority of the prose selections and free translations in this book have been written during the latter, and more mature, period.

Free translations, poems, short stories and history included here made their first appearance in print in various papers and periodicals, particularly in Scottish journals such as Gairm, An Gaidheal, Guth na Bliadhna, An Rosarnach, Life and Work, Glasgow University Magazine, Glasgow Herald, Stornoway Gazette, and Oban Times, in Australian journals such as the Sydney Bulletin, Westerly and the West Australian; in the Canadian paper, Toronto Globe and Mail, and in the Irish Gaelic Jesuit quarterly, Timire an Chroi Naofa. The proprietors of these papers are hereby thanked for their permission to release for my present purpose such material as appeared first in the columns of their publications. The B.B.C. have kindly granted permission for the inclusion of the story, “Uibhean Fhaoileag is Gaol Seòladair.” An Comunn Gaidhealach has been equally considerate in permitting the reprint of the two Mod prize-winning poems, “Doli” and “Am Fiabhras Nach Faigh Bàs.”

I desire to acknowledge my obligations to various friendly editors and critics who have encouraged me from time to time and have freely supplied me with the fruits of their own ripe experience. I refer in particular to the late Hon. Ruairi Erskine of Marr, Professor Derick S. Thomson, and the South Uist bard, Mr Donald John Macdonald (Peninerine). It may be added that, without the inspiration


[TD 5]

and insistent instigation of Professor Thomson and our accidental meeting on a wet day in Stornoway in 1949, I would probably have never written any Gaelic prose at all and Ailean Ròcaire and other South Uist heroes of farce would still be as dead in the Gaelic spirit and tradition as they have been in body for the last forty years.

In conclusion, I desire to express my gratitude to the Rev. Dr. T. M. Murchison for reading and correction of proof sheets, and to my non-Gaelic-speaking wife, Marion, who says she is still experiencing a recovery from the efforts, physical and mental, expended in typing my nearly indecipherable and (to her) completely unintelligible Gaelic manuscripts. The latter have to be seen to be believed.

HUGH LAING.

Garden Street,
Swanbourne,
Western Australia.


[TD 6]

<gai>AN CLAR-INNSIDH

Dàin Eadar-theangaichte gu Gàidhlig

<eng>(Free poetic translations from various languages into Gaelic)<gai>

Seachd Sonaidean le Shakespeare 9
Dà Shonaid Eidealtach le Michael Angelo 13
Sonaid le Gerard Manley Hopkins 14
Sonaid leis a’ Bhàrd Pherseach, Iami 14
An Uair Dheireannach aig Faustus (Marlowe) 15
Dà Dhàn le Walter Savage Landor 16
Dàn le C. G. Rossetti 16
Dàn Stéidhichte air a’ bhàrdachd aig an t-Sasannach, Iain Donne 17
An Dàn, “Loch nan Gàrr,” le Byron 18
Oran Cuimreach, “Doli” 19
Oran-dannsaidh Dùitseach 19
Dàn Gearmailteach le Heinrich Heine 20
Oran-dannsaidh Spàinnteach 20
Dàn Gearmailteach, “Na Trì Orain”, le Uhland 21
Oran-dannsaidh Frangach 21
Dàn le Catullus (Laideann) 23
Dàn Greugach le Callimachus 23
Dàin Ghreugach le Sappho 24
Akhenaten, fear de Rìghrean na h-Eiphit (1350B.C.) a’ fàgail Beannachd Dheireannach air a Mhnaoi 25
Fiachan Gun Phàidheadh 25
Ann an Tìr Airtnealach 26
Nuair a dh’fhàsas mi tinn 27


[TD 7]

<eng>Free Translations from Gaelic Poetry into English

From<gai> “Mo Rùn Geal Og” <eng>by Christina Chisholm 28
From<gai> “An Dubh-Ghleannach” <eng>by Alexander Mackinnon 30
From Dorothy Brown’s<gai> “Oran do dh’Alasdair Mac Colla” 32
<eng>From Alexander Macdonald’s<gai> “Bìrlinn Chlann Raghnaill” 34
<eng>From<gai> “Oran Eile” <eng>by William Ross 36
From<gai> “An Gille Dubh Ciar-Dubh” 37


<eng>Original Poems in English

Hebrideans, Dead and Gone — Requiescant 38
As I Walked Down From Ormiclate 39
Castlebay in 1949 40
The Australian Native and the Bulldozer at Chinnicup 41


Original Gaelic Poetry<gai>

Am Fiabhras Nach Faigh Bàs 42


Sgeulachdan Bhaile-na-Staoine

<eng>Godiva<gai> ann an Uibhist-a-Deas 44
Cha Robh Ailean Riamh Cho “Fut” 46
Uibhean Fhaoileag is Gaol Seòladair 50


Eachdraidh Chleithte Astràilia

Astràileanaich Dhubha — Mar A Tha Agus mar A Bha 55
A’ Ghàidhlig ann an Cùirtean-lagha Astràilia 63


[TD 8]

[Blank]


[TD 9]

DAIN EADAR-THEANGAICHTE GU GAIDHLIG
<eng>(FREE POETIC TRANSLATIONS FROM VARIOUS LANGUAGES INTO GAELIC)<gai>

Seachd Sonaidean le Shakespeare

(a) XXIX — <eng>“When in disgrace with Fortune and Men’s Eyes”<gai>

Nuair bhitheas mi airtneulach, aig càch gun spéis,
Bithidh mi leam fhéin a’ giùlan eallach trom,
A’ gearan nach ’eil neach no feachd fo’n Ghréin
Nach ’eil ’gam cheusadh ann an éiginn lom.
Chì mi mo nàbaidh sàsaichte le chliù,
An ath fhear àrdaichte le dòchas beò,
Fear eile làmh-charach an neart ’s an iùl,
’S mi fhéin an-fhoiseil ann an sloc a’ bhròin.
Theagamh gun tig ’san uair sin thugam smaoin
Air t’aghaidh thlàth ’s do shùilean bàidheil sèimh.
Feuch, le mir’ is sùrd, mar uiseag chaomh
Na Céit, mo chrìdh’ a’ seinn aig dorsan Nèimh!

’Nad ghaol geal cuimhnichte tha tuille stòir
Na tha fo chìs aig rìghrean na Roinn-Eòrp’.


(b) XXXIII — <eng>“Full Many a Glorious Morning Have I Seen”<gai>

Nach iomadh madainn ghlòrmhor chunnaic mi
A’ lasrachadh nam beann le coinnlean Nèimh,
A’ pogadh shruthan uaigneach anns na glinn,
’S a’ dùsgadh sóbhrach dhiùid fo uchdan sléibh;
Ach ann an tiota aithghearr bhiodh na neòil
A’ glacadh òirdhearcas an t-saoghail fo sgiath
’S a’ Ghrian, air fògradh nàraichte fo sgleò,
A’ crùbadh sìos air cùl nan cuantan siar.
Is cuimhneach leam nuair dh’éirich ormsa grian
Do ghràidh, a h-anail gheala-bhlàth air mo ghnùis —
A nis tha gathan fann, tha feasgar ciar,
Tha fiamh a gàire falaichte bho m’ shùil.

An caochladh Gréin’ a bheil i call a luach?
Có dhìteadh i nuair dhubhas neòil a gruaidh?


[TD 10]

(c) LXIV — <eng>“When I have seen by Time’s fell hand defaced”<gai>

Nuair chì mi carragh cuimhne air an làr,
A’ cnàmh le aois ’s le caochlaidhean nan sian;
Nuair chì mi tùir is caisteil thighearnan àrd
’Nan tobhtaichean gun diù, lom, rùisgte, ciar,
Nuair chì mi tuinn le fiaclan guineach, geur,
Ag ithe mhachraichean is chreagan cruaidh;
Nuair chì mi aibhnichean le poll an t-sléibh
A’ lìonadh bhàgh bha bàithte fo an stuaidh;
Nuair chì mi fairge cagnadh iomall raoin
Is cuan ’na fhògarrach bho thòcadh tràigh,
’S e samhladh th’ann nach bith-bhuan staid ar saoghail,
’S gun caill ar gaol a bheus, a bhlas, ’s a bhlàth.

Mar sin tha puinnsean dubh an diugh ’nam chàil —
Do bhilean cha mhealar leam gu bràth.


(d) XVIII — <eng>“Shall I compare thee to a Summer’s Day?”<gai>

An ann ri latha Samhraidh ’s coltaich’ thu?
’Nad ghnùis tha tuille maise, tuille stuaim;
Bidh ’n t-Iuchar tric a’ losgadh feòir is flùir,
’S bidh feasgair Chéitein faoilleachail le fuachd;
Bheir frasan gruaim gu aghaidh ghlan nan speur,
Le teas na Gréine bithidh gach creutair fann;
Gach nì as àille, bithidh e ceum air cheum,
A’ fàs lag-bheusach, breòite, creuchdach, gann.
Ach caochladh cha tig air do shamhradh buan;
Cha sheac do bhuadhan fad ’s a mhaireas Grian
’Na blàths, ’s cha bhi thu tàmh ’nad choigreach truagh
An talla bhàis, gun ghràdh, gun mheas, gun fhiach.

Cho fad ’s a sheasas fianais cluais is sùil,
Bidh ’n fhìrinn seo toirt beatha dhuinn is mùirn.


[TD 11]

(e) CVI — <eng>“When in the chronicle of wasted time”<gai>

Nuair leughas mi an eachdraidh tìm o shean
Mu òighean a bha aoibhinn, banail, grinn,
Ciùin-bhriathrach ann an comunn fhear is bhan,
A’ fàs le maise Samhraidh anns gach linn,
Bithidh mi fo amharas gu robh sgrìobhaichean
Toirt tuairms’ air gràsan nach robh soilleir dhaibh:
An t-sìobhalachd, an càirdeas, ’s an deagh-ghean
Tha follaiseach a nis ’nad shùil ’s ’nad chainnt
Chaidh fhaicinn leo, an ám bhith ruith na réis,
Do spiorad dealrach ann an slighe dhorch’:
Làn-fhiosrach iad mu luibhean dubh an t-sléibh,
Ach aineolach mu ròsan geal nach searg.

Ach sinne tha ’n diugh ’gad fhaicinn anns an fheòil,
Car son nach luaidh sinn thu le cainnt ar beòil?


(f) CIX — <eng>“O, never say that I was false of heart”<gai>

Na can gun tréiginn thu le cridhe fuar.
A dh’aindeoin t’imcheist gun do mhùch mo spéis,
Cha robh ’nam chomas seachran sìorruidh bhuat —
Cha dealaichinn, a Ròs, ri m’anam fhéin.
’S tu dachaigh bhuan mo ghràidh. Ged dh’fhàg mi thu,
Mar shiùbhlaiche am fearainn chéin, tha mi
Air tilleadh, neo-chiontach ’nam sheasmhachd ùr
Is nighte glan bho thruaillidheachd gach tìr.
Ged tha ’nam nàdur sìol gach uilc a mheall
An cinne-daon’ o làithean Adhaimh ’s Eubh,
Cha tairgeadh ùbhlan mallaichte nan crann
Na bhuaireadh mi á flaitheanas do bheus.

’S an domhain fharsainn mhór, o mhuir gu muir.
Dé th’anns gach nì ach neoni, ’n taice riut?


[TD 12]

(g) LXXII — <eng>“That time of year thou mayst in me behold”<gai>

Tha m’ Fhoghar seachad, thàinig Dùbhlachd lom
Le meanglain rùisgt’ air chrith bho’m bun gu’m bàrr;
An diugh tha frasan bras air preas ’s air tom
’S an tric bha ’m bigean donn a’ seinn ’s a’ Mhàigh.
Tha là a’ cromadh anns a’ Chuan an Iar,
Tha ’n oidhch’ a’ teachd — rabhadh dubh an éig—
Tha iarmailt m’anama riaslach agus ciar;
Shearg fiar is flùr le fuachd is gruaim na Gréin’.
Tha ’n tein’ a thog thu ’na mo chridhe òg
’Ga thachdadh ann an luaithre ruadh mo ghaoil;
Loisg mi mo mhòine grad gun smaoin air còrr,
’S air sléibhtean fliuch chan fhaigh mi connadh ùr.

Tha ’n gealbhan againn fann, tha ’n t-searrag tràight’,
’S chan urrainn dhuinn té eil’ a chur ’na h-àit.


[TD 13]

Dà Shonaid Eidealtach le Micheal Angelo

(a) AN LASAIR

’Nad shùilean grianach fhuair mi solus ùr
An àit’ na duibhre thiugh ’s an robh mi tàmh;
Bho d’ làmhan geala-ghlan, cuimir, thàinig lùgh
A thog dhìom eallach trom gun strì, gun spàirn.
Thug thu dhomh sgiathan leis an d’éirich sinn
Air iteig astaraich gu pàilliun Nèimh.
Nach tric a thionndaidh thu dhomh m’fhearg gu sìth,
Mo theas gu fuachd, is m’fhuachd gu samhradh sèimh!

Rùn, chan ’eil agam — ’s e do thoil mo rìgh,
Mo theanga fannaichte, mo shùilean dall,
As aonais beatha chùbhraidh t’anail fhéin.
Is samhla dhòmhs’ a’ ghealach tha toirt dhuinn
Solus nach buin dhi fhéin. Gun soillse Gréin’
Tha Nèamh neo-fhaicsinneach do’n chinne-daonn’.


(b) MUCHADH NA LASRACH

’S fìor fhiosrach thu nach fòg’rach gealtach mi
A’ teicheadh bhuat á prìosan caomh ar gaol,
’S nach tilginn fada bhuam air sràid no raon
An t-slabhraidh chaol a theannaich thu mu m’ chrìdh’.

Cha robh e comasach do mheirg no càs
Milleadh a dheanamh air an t-slabhraidh mheanbh;
’S ged bha ’san fhìon-lios measan sàillte, searbh,
Bha dearcan nèamhaidh air a mheanglan àrd.

Ach falaichte ’nad chom bha inneal-buaidh
Nach bacadh eadhon armailt fhuar a’ bhàis —
O, ’s goirt a bhuail thu mi le saighead gheur.
Fuasgail a nis na bannan daingean cruaidh
Bha ceangal teann ar spioradan ri chéil’.
Saorsa no cuing? ’S e saorsa leam as àill’.


[TD 14]

Sonaid le Gerard Manley Hopkins

“Is Ceart Thusa, O Thighearna”

’S e bunait bhuan do rùin ’s do laghan ceartas,
Is tha do shlighe, a Thighearna réidh gun lùb;
Ach buailidh iomagain mu nuair chì mi peacaich
Bhorb a’ soirbheachadh, ’s mi fhéin gun lùgh.
Mo charaid chòir, nam b’e mo nàmhaid Thu,
An bitheadh Tu cho dian ’gam bhacadh,
Nuair tha do cheartas ’na mo chridhe crùint’?
Nach truagh tha mi fo cheannsachadh do chasgaidh!

’Nam achadh stìuir mi crann is chuir mi sìol,
Is, feuch, rinn fochann caoin an t-Samhraidh fàs,
Ach thàinig Sultuin fhuar a’ milleadh dhias
Gun abachadh. Robh fàilinn dhòmhs’ an dàn,
Ged thogas bigean beag a nid gun spàirn?
O Thighearna, cuir ’nam fhriamhaich sùgh is blàths.


Sonaid leis a’ Bhàrd Pherseach, Iami

An t-aon agus na Creidmhich

Cha sgìthich iad le cruadal goirt na réis,
Chan fhàs iad crùbach anns an Dùbhlachd gharg,
Cha leònar iad le preasan biorach, geur —
Gheibh iad mil chùbhraidh measg nan luibhean searbh.

Ach có a stéidhich misneachd bhuan ’nan crìdh’?
Có chruthaich lòchran soluis dhaibh nach mùch?
Có threòraich iad bho’n t-slighe fharsainn chlì?
Có rinn dhiubh reultan òir do chlann nan daoin’?

Cia fad’, a mhic an duine, chluinneas sinn
Teagmhaich a’ diùltadh urram iomchuidh Dha?
Dùisg agus glaodh aig dorsan geal an Rìgh,
“Mo chion-sa Grian nach crom o h-inbhe àrd.”

Mol agus faic ’san sgàthan naomh an t-Aon,
Miannaich an t-Aon, do bheatha thoir do’n Aon.


[TD 15]

An Uair Dheireannach aig Faustus (Marlowe)

Chan ’eil a nis ach uair de bheatha romham;
’Na dhéidh sin bàs — ’s e siud mo chuid ’s mo nì.
’Nur cùrsan deanaibh stad, O reultan àrd,
’S, O Ghealach làn, dean stad ’nad shlighe réidh,
A chum ’s nach bi ann tìm na’s mò, ’s nach buail
An dà uair dheug le binn mo pheanais gharg.
O, éireadh Grian, is biodh a gathan glan
A’ soillseachadh an t-saoghail gu sìorruidh buan;
No biodh an uair seo dhomh mar aona bhliadhn’,
Mar mhìos, mar sheachdain, no mar latha geàrr,
A chum ’s gun deanar leamsa aithreachas,
’S gun sàbhail mise m’anam prìseil fhéin.


Tha leth-uair seachad! Beag air bheag tha ’n t-ám
A’ tighinn dlùth ’s an téid mo sgaradh fad’
Bho ghràdh ’s bho aoibhneas blàth mo chàirdean caomh.
Ma’s éiginn dhomh air son mo lochd a’ phrìs
A phàidheadh ann an rìoghachd Lucifer,
Na biodh mo chràdh gun dòchas no gun chrìch!
Mo dhachaigh deanam ann an Ifrinn dhubh
Ré mìle bliadhna measg na muinntir chaillt’ —
Ceud mìle bliadhna bitheam anns an t-sloc —
Ma théid mi ’n sin a steach do shòlas Nèimh!
O, chan ’eil crìoch air dòrainnean an dream
A sheasas ciontach ann an lathair Dhé.
Car son a tha an t-anam tha ’nam chom
Neo-bhàsmhor? No car son nach teach e bhuam
Gu grad ’s nach gabh e tàmh ’san ainmhidh bhorb?
’S mór m’fharmad ris an ainmhidh, oir aig bàs
A chuirp tha cùrs’ an anama crìochnaichte;
Ach mairidh m’anam-sa gu sìorruidh beò
’San lasair ifrinneach gu saoghal nan saoghal.


[TD 16]

Dà Dhàn le Walter Savage Landor

(a) Rose Aylmar

Nach beag feum th’ann am fuil nan rìghrean,
Nach beag brìgh th’ann am maise gruaidh?
Bu leats’ le chéil’ iad ’s gach beus as prìseile,
Is tha thu sìnte an diugh ’san uaigh.

A Ròs nan gràsan, bho’n rinn thu m’fhàgail,
Tha t’ìomhaigh ghràdhach a ghnàth dhomh dlùth,
’S mo chridhe sgàinte ag ionndrainn mànran
Na h-òigh tha sàmhach an diugh ’san ùir.


(b) <eng>“I strove with none . . .”<gai>

Cha d’rinn mi strì ri m’ nàbaidh,
Cha b’fhiach mi sglàmhachd ris.
Nàdur rinn mi ghràdhachadh
Is iùil nan daoine glic.
Bhlàthaich mi mo làmhan
Aig teine bras na h-òig’,
Tha ’n aois a nis ’ga smàladh,
’S tha ’m bàs a’ teachd le m’ dheòin.


Dàn le C. G. Rossetti

A luaidh, nuair théid mo sgaradh bhuat
Na biodh do chrìdh’ fo ghruaim;
Na cuir-sa ròsan aig mo cheann
No càrnaidhean mu chuairt,
Ach biodh an gorm-fheur os mo chionn
Fo ’n driùchd a’ fàs an sìth,
’S ma’s e do thoil, bi cuimhneach orm;
’S mur e, dì-chuimhnich mi.

Cha fhaicear leam na sgàilean
No fras a’ cluich ’s na lòin;
Cha chluinn mi seirm na cuthaig
Mar chaoineadh maighdinn òig,
Ach ann an dùsal trom na h-ùrach
Cùrsa tha gun chrìch,
Ma dh’fhaoidte, bithidh mi cuimhneach ort;
’S mur fhaod, cha chuimhnich mi.


[TD 17]

Dàn Stéidhichte air a’ bhàrdachd aig an t-Sasannach, Iain Donne

<eng>“For Godsake hold your Tongue, and let me Love”<gai>

Air sgàth Dhé sguir de d’ bhleid ’s na caisg mo ghaol.
Bi suarach, ma’s e sin do thoil,
Mu m’ chiabhan tana liath ’s mu m’ bhoil.
Le strì is spàirn streap suas gu cliù;
Gabh rathad geàrr gu cùirt an rìgh;
Sealbhaich gach onair; meal gach nì
A cheannaicheas irioslachd le brosgal mìn;
Spìon ùbhlan a tha abaich air a’ chraoibh —
Ach fàg agam mo ghaol!

Na bodhar mi le tarcuis air mo ghaol:
Mise, their thu, mar bheachan donn nam bruach,
Ag itealaich le dealan-dé air chuairt;
Mise mar iolaire nan stùc
A’ còmhlachadh ’s a’ rùnaich ris an naosg.
Is samhla dhuinn dà choinneal, làmh ri chéil’,
’Gan leaghadh gu aon torran beag de chéir —
Comharra nach géill bho shaoghal gu saoghal
Co-aonachadh ar gaol.

Air neach fo’n ghréin dé ’n t-olc a rinn mo ghaol?
Do shaodaich e gu sgeir an éig
Bìrlinn le m’osna throm? Fo thuil mo dheur
Do bhàth e treabhaichean nan raon?
Do ghiùlain teas mo chuislean bàs
Gu ànraich ann an ám na plàigh?
Do mhol mi corruic ghràineil bhlàr
A dh’fhàgas feòil is cnàmhan sgaoilt’?
Gu bràth cha nàir leam gaol!


[TD 18]

An Dàn, “Loch nan Gàrr,” le Byron

Mo chùl ribh, a ròsan nam machraichean còmhnard,
’Nur measg-se gun siùbhladh luchd-grinneis gun fheum.
Mo mhiann-sa na beanntan, le sneachda tha còmhdaicht’;
Rinn saors’ agus gaol iad ’nan glòir dhomh nach géill.
O Alba! Is toigh leam do mhonaidhean fuara,
Ged ’s gnàth leis a’ ghailleann bhith gluasad m’am bàrr;
Dh’aindeoin gàirich nan allt ’n àite sìth chiùin nam fuaran,
Tha mi ’g osnaich ’nam chrìdh’ air son glinn Loch nan Gàrr.

Ann an làithean na h-òige, bu dlùth m’eòlas air t’aonach;
B’e trusgan nan Gàidheal mo chòmhdach ’san ám;
Cinn-fheadhna a thriall, ’s tric thàinig gu m’ smaointean,
’S mi ’g imeachd gach là ann an sàmhchair nan gleann;
Na sléibhtean cha tréiginn gu laighe na Gréine,
Nuair bhoillsgeadh an speur leis na reultan ’na h-àit’;
De na chuala mi féin, b’e mo roghainn bhith ’g éisdeachd
Luchd-innse na sgeulachd am bràigh’ Loch nan Gàrr.

A mhuinntir nach maireann! Nach do labhair sibh riumsa?
Bu chùbhraidh bhur guth ann an anail na h-oidhch’.
Tha gàirdeachas cinnteach aig spiorad an fiùrain
’Na fhlaitheanas gaothar fo reultan na soills’.
Mu chuairt Loch nan Gàrr ann an Dùbhlachd na bliadhna
Tha ’n an-shìde riaghladh o h-ìochdar gu bàrr,
Tha mo shinnsear a shiubhail a’ tàmh anns na ciar-neòil.
’S e ’n dachaigh an doineann os cionn Loch nan Gàrr.

Nach truagh, mo luchd-dùthcha, nach tugadh an toiseach
Dhuibh fiosrachadh fìor nach robh buaidh dhuibh an dàn!
Mo thruaigh’! ’S ann bha ’n dàn dhuibh bàs aig Cuil-lodair;
Thuit sibh ’san àraich, ’s an latha le càch.
Gidheadh bha sibh sona ann an cadal na dìlinn,
A shìn sibh ’san uaigh an déidh cruadal a’ bhlàir,
Tha na creagan toirt freagairt do bhinn-cheòl na pìoba
Tha seinn bhur cliù shìorruidh feadh frìth Loch nan Gàrr.

’S ioma là, Loch nan Gàrr, bho’n chaidh ar sgaradh,
O, ’s fada, mo chreach, gus am faic mi thu rìs!
Ged tha flùraichean cùbhraidh air t’aghaidh tur ainneamh.
Thar mhachraichean Shasainn fhuair thu urram a chaoidh!
Chan ’eil machraichean Gallda ach sìtheil, gun mhaise,
Do fhear a fhuair altram measg nam beanntan tha àrd.
O pilleam air ais gu no coireachan fasgach,
’S na cas-chreagan glasa tha ’n taic Loch nan Gàrr.


[TD 19]

Oran Cuimreach, “Doli”

Am faca tu idir mo Dholi,
A’ siubhal troimh ’n chuileann ’s a’ mhonadh?
’S i ’g aire nan uan, air beinn nan cas-chluan,
’S bidh mi feitheamh mu chuairt ri Doli.

Tha a gnùis mar chaoin-fhlùr na coille,
A gruaidhean mar ròsan measg lili.
Nì ’n uiseag ceòl tlàth, aig briseadh na fàir’;
Ach ’s binne leam gàire mo Dholi.

Fhuair mi ’n t-uan chaidh air chall air Doli,
’S ann an dùil ri pòg, bha mi sona,
Agus phàidh i mo dhuais — le buille ’s a’ chluais!
Càit ’eil òigh tha cho cruaidh orm ri Doli?

Ged nach dean i an cainnt mo mholadh,
Ged bhios àileas ’na caoin-shùil chorrach,
Ged a chràidheas i mi, air mhodh nach gabh inns’,
Bhithinn airtneulach sgìth gun mo Dholi.

Trì nithean a dh’iarrainn bho m’ Dholi:
Mac Bhénuis ’ga leònadh ’s a’ bhroilleach,
I dh’amharc gu làr, a’ leughadh mo ghràdh,
’S i chantainn, “Gu bàs ’s mi do Dholi.”


Oran-dannsaidh Dùitseach

<eng>“Rosa, willen wy dansen?”<gai>

A Pheigi, an téid sinn a dhannsa? —
A dhannsa mu chuairt an rùm?
A Pheigi, nam bitheadh sinn a’ dannsa,
Bhitheadh aighear ’nad chasan ’s ’nad shùil.

Cha robh air Peigi ach beagan de stòr,
Ach cha cheannaicheadh tu cridhe le airgead no òr.

A Pheigi, an toir thu dhomh pòg bheag?
Bu mhìsle do phòg na ubhal.
A Pheigi, nam bitheadh sinn a’ pògadh,
Cha bhitheadh òigh ’s a’ bhaile ach thu.

Cha robh aig Peigi, etc. …

A Pheigi, am falbh sinn a phòsadh?
An còrr cha bhitheadh ’nam ùidh.
A Pheigi, nam bitheadh sinn pòsda.
Bhitheadh aingeal air thalamh dhomh dlùth.

Cha robh aig Peigi etc. …


[TD 20]

Dàn Gearmailteach, le Heinrich Heine

Bha cleachdadh aig a’ mhaighean rìoghail
A bhith teàrnadh anns an fheasgar
Chun na h-aibhne far robh easan
Fionnar, bras, ri torman fìnealt’.

Bha gach là aig taobh na h-aibhne
Oigfhear deas de shliochd na tuaithe
A bha fàs, ’na stad ’s ’na ghluasad,
Ciar ’na dhreach, ’s ’na chainnt an-aoibhinn.

Thug i ’n aire ’s rinn i fheòrach,
“Dé as ainm dhuit? Có do chuideachd?
Dé an fhuil tha ruith ’nad chuislean?
Ciod an tìr ’s an d’fhuair thu t’àrach?”

Fhreagair esan, oighr’ nan rìghrean:
“ ’S e Mahommad m’ainm ’s an fhàsach;
Buinidh mi do threubh an Asraigh —
Thig am bàs thuc’ nuair thig gaol.”


Oran-dannsaidh Spàinnteach

<eng>“Ayer te he Visto”<gai>

Chunnaic mi ’n dé thu ann an gàrradh nam flùr
’S cha tig crìoch air ar gaol
Gus an crìochnaich an saoghal,
Mo bheatha, mo shòlas, mo rùn.

Dh’fhosgail sùilean gach càrnaid agus gach ròs
’S rinn iad seacadh le eud,
Oir chan fhac iad fo’n Ghréin
Do leithid, do shamhla, do sheòrs’.

Ach tha ròsan nach bàsaich ann an gàrradh do ghnùis.
Do làmh gheal air mo chrìdh’,
Nì sinn dannsa gun sgìos
Gu bristeadh na fàir’, mo rùn.


[TD 21]

Dàn Gearmailteach, “Na Trì Orain,” le Uhland

An comunn nan uaislean thuirt Sifrid an rìgh,
“Có sheinneas dhomh duanag bhitheas luaineach is binn?”
Bha òigear an làthair, ’s grad dh’éirich e suas,
Clàrsach ’na làimh, agus claidheamh ’san truaill.

“Trì òrain gun seinn mi: a’ cheud fhear dhiùbh
Chuala tu cheana, agus dhì-chuimhnich thu;
‘Dhìt thu mo bhràthair gu bàs le d’ cheilg,
Dhìt thu mo bhràthair gu bàs le d’ cheilg.’

“An dara h-òran, ré oidhch’ na h-an-shìd’,
Is tric mi ’ga sheinn le làn dhùrachd gun sgìos —
‘Na smaointich gur mise a mhaitheas siud dhuit,
Na smaointich gur mise a mhaitheas siud dhuit’.”

A chlàrsach gun d’rinn e thilgeil uaith’,
’S bha claidhean dhithis rùisgte gu luath;
Bu ghleusd’ agus b’fhileanta ’n iomairt ’s an strì,
Gus ’n do thuit an rìgh, ’s cha d’éirich e rìs.

“ ’S e ’n treas fear an t-òran as ceòlmhoire leam,
’S cha sgìthich mi dheth gu ’m bi mi ’san ùir —
‘Tha rìgh Sifrid sìnte ’na fhuil, ’na fhuil;
Tha rìgh Sifrid sìnte ’na fhuil, na fhuil’.”


Oran-dannsaidh Frangach

<eng>“Il était une Bergère”<gai>

Bha caileag éibhinn àlainn,
Ho-hò, ho-hò no ho-rò-bhi-hò.
Bha caileag éibhinn àlainn
Air àirigh air an t-sliabh, ho-hò,
Air àirigh air an t-sliabh.

Là ’s i deanamh càise —
Na b’fheàrr cha d’ bhlais thu riamh —
Bha caileag, etc.…

Bha piseag ghòrach cò’-rith,’
Am bainne òl, b’e miann.
Bha caileag, etc.…


[TD 22]

A’ Chaileag:

“Ma chuireas tu do spòg ann,
Gheibh thu còrr ’s do dhìol.”
Bha caileag, etc.…

Gun bhriodal is gun bhrosgal
’S ann dh’fhosgail i a bial,
Bha caileag, etc.…

Is thòisich i air òl ach
Fhuair i bròg ’s a’ chliabh.
Bha caileag, etc.…

Bha crìdh’ na caileig leòinte
Le bròn mu’n phiseig bhochd.
Bha caileag, etc.…

Chaidh i chun na cléire
Feuch an leigh’st a lochd.
Bha caileag, etc.…

A’ Chaileag:

“Athair, ’s mall mo cheum-sa,
Thug mi spéis do’n olc.
Bha caileag, etc.…

Bhreab mi piseag shìobhalt’
Is tha i sìnt’ ’n corp.”
Bha caileag, etc.…

An t-Athair:

“Mo nighean, ’s mór am beud e,
Bheir t’eucoir dhuit droch cliù.
Bha caileag, etc.…

Mar pheanas bheir thu pòg dhomh;
Sin m’ordugh dhuit co-dhiùbh.”
Bha caileag, etc.…

An Dithis:

“Tha ’m peanas rium a’ còrdadh:
An tòisich sinn as ùr?”
Bha caileag, etc.…


[TD 23]

Dàn le Catullus (Laideann)

<eng>“Vivamus, mea Lesbia, atque amemus”<gai>

A Mhairead, còmhdaich mi le tuil do ghràidh,
’S na éisdeamaid ri bodaich ghlas’ tha ’g ràdh
Gur trùillich sinn, sàr-eucoraich gun ghràs.
Air son am beachdan fiarach, suarach, clì,
Cha phàidhinn sgillinn thana ruadh mar phrìs.

Tha grian an fheasgair seo a’ cromadh sìos
Air staidhir chas nan speuran àrd le cinnt’
Gun éirich i ’s a’ mhadainn òig a rìs:
Ach chan ’eil cùrs’ ar latha-ne ach geàrr,
’S chan éirich grian na maidne oirnn gu bràth.

Mun dall an oidhche sinn ’san duibhre bhuan,
Shnàmhainn, a Mhairead, ann am meadhon cuan
Do mhìle pòg, do dhualan fliuch mu m’ ghruaidh,
Gu ruiginn oitir fhasgach anns a’ bhàgh —
Contraigh chiùin an déidh ar reothart làn.

Am measg a chéile, tilgeamaid gach pòg
Air eagal gun cunnt eud ar n-ionmhas mòr,
’S gun cuir e dhroch shùil oirnn,
A Mhairead Og.


Dàn Greugach le Callimachus

Bàs an Sgoileir, Heracleitus

Dh’innis iad dhomh, mo sheana-charaid,
Gun dh’fhàg thu sinn ’s a’ cheò;
B’e sin an naidheachd shearbh a chuir
Gaoid nach leighis ’nam fheòil.

Gur tric le deasbad càirdeil
O nòin gu feasgar ciar
Rinn sinn a’ Ghrian a shàrachadh
’S a cur gu tàmh ’san iar.

A nis, ged tha thu cnàmh ann
An duslach sàmhach na h-uaigh’,
Tha do smeòraich mànranach,
’S cha toir am bàs iad bhuainn.


[TD 24]

Dàin Ghreugach le Sappho

(a) Fiabhras-gaoil na Ban-fhighich òig

A mhàthair, na bi dìteach,
Ged tha mo spàl cho mall;
Thàinig Aphrodìte
Le fiabhras cuirp is inntinn
Is dh’fhàg i mise dall.


(b) Maighdean gun Iarraidh

Bha thu mar ubhal dhearg a’ fàs
Air ceann a’ mheanglain àrd,
Ag abachadh ré latha bhlàth
’S an fhoghar chiùin,
’S na gàirnealaich ’gad fhàgail air a’ chraoibh —
Chan ann, chan ann, troimh dhì-chuimhn’ —
Bha cinnt’ aca nach dìreadh iad gu bàrr.


(c) Maighdean air a Tréigsinn

Tha na h-uairean a’ triall ’s a’ Ghealach,
Tha na reultan a’ siubhal gun fhanadh
Tarsainn nan speuran,
Is mise air mo thréigsinn air leabaidh —
Leam fhéin, leam fhéin, gun chadal,
Sgairte fada bho m’ cheud-ghràdh.


(d) Ar Màthair, an Oidhche

Gach treud a tha gathan na Gréine
A’ sgaradh, tha fionnachd na h-oidhche
A’ trusadh air ais: meannan ionraic na goibhre,
’S an t-uan beag gun tacsa, gach creutair
Gu chuithe, ionad fasgach nan ànrach,
’S am pàisde gu blàth-uchd a mhàthar.


[TD 25]

Akhenaten, fear de Rìghrean na h-Eiphit (1350 B.C.) a’ fàgail Beannachd Dheireannach air a Mhnaoi

Bho d’ bhilean thàinig beatha agus lùgh,
Bho d’ shùilean fhuair mi subhachas nach géill
Gu saoghal nan saoghal. ’N e dòchas falamh faoin
A th’ann gun cluinn mi thu an gaoth nan speur?

’S e m’ iarrtas gun till thu thugam crùint’
Le d’ ghràdh ’s gum bi do làmhan fhéin
’Gam thogail suas gu inbhe òrbhuidh ùr,
’S gum faigh sinn mùirn ’nar cùmhnanta ri chéil’.

’Nam dhachaigh ann an talla farsainn àrd
Na bith-bhuantachd, éisdidh mi ri d’ ghuth,
’S ri d’ ghàire ciùin a dhùisgeas flùir a’ bhàis.
Soillsichidh tu dhomh an duibhre thiugh.


Fiachan Gun Phàidheadh

Amhairc air Dia, Criosd taisgte beò ’nar feòil;
Faic crann a cheusaidh — sealladh goirt nan deur —
Rùsg cruaidh is searbh a’ falach tròcair Dhé,
Iocshlaint chaoin do chlann nan daoin’ fo leòn.

Dé mhaoin tha agamsa a dh’ìocas mi?
Am pàidh mi m’fhiachan leis a’ chopan bheag
A tha ’nam làimh? Dé luach mo bheusan lag,
Mo thrusgan sean, mo léine luideach lìn?

Tha mi ’nam bhraighdeanach, gun chuid, gun nì,
Leth-amharasach gu robh an cùmhnant teann.
A bheil mi tuigsinn gur e ’n diugh an t-ám
’S an iomchuidh dhomh a’ cheist a chur rium fhìn:

“A bheil thu tairgsinn buinn de dh’umha saor,
Is Criosd ’ga ìobradh fhéin ’na airgead naomh?”


[TD 26]

Ann an Tìr Airtnealach

Chan ’eil an dàn dhomh nis ach bàs;
Tha mi ’nam thruaghan bochd is tinn
A dh’éireas éiginneach ’s a chì
An ròs a’ fàs gun spàirn.

Chan ’eil an dàn dhomh ach am bàs;
Tha mi mar ànrach air a’ chuan,
Ag ionndrainn ann an gaoir nan stuadh
Tlàth-ghaoth nan raon fo bhlàth.

Chan ’eil an dàn dhomh ach am bàs;
Tha mi mar thuiltean eadar stùc
Tha gluasad chreagan mòr ’nan cùrs’
’S a’ call an cruth ’san t-sàil.

Chan ’eil an dàn dhomh ach am bàs;
Tha mi mar fhear ’san fhàsach theth
A ruigeas lagan phailm ’s nach faigh
Ach clàbar tais nan càmhal.

Chan ’eil an dàn dhomh ach am bàs;
Tha mi mar shealgair dian nam fiadh,
A stadas grad a’ faicinn bian
Is cròic air sliabh a’ cnàmh.

’S e sin a’ chrìoch.
An dé, an diugh, gu sìor,
Ré teas is fuachd,
Bho Dheas gu Tuath,
’S e sin ar duais:
Am bàs,
Le’m bi a’ bhuaidh
’Nar càs.


[TD 27]

“Nuair A Dh’fhàsas Mi tinn”

(Ann an comain a’ bhàird Ruiseanaich, Iaraslobh Smeliacob)

Nuair a dh’fhàsas mi tinn
’S e mo dhòchas gum bi
Mi ’n comunn mo chàirdean còir.
Cùl mo làimh’ ri tigh-leighis,
Is ri lannsan cruaidh geur —
O, ’s mi nach tug spéis
Dha’n t-seòrs’!

Biodh mo leaba ’s an fhraoch,
Mo bhrat — còmhdach an driùchd,
No ’s a’ mhuran, ’s a’ ghaoth mu m’ chuairt:
Reultan coibhneil nan speur,
Coinnlean nèamhail gun chéir,
Toirt dhomh solus le léir
Dhomh an cuan.

Cha do sheachainn mi cath —
Cha mhi speachan gun ghath —
Air sgàth saors’ agus ceartas dha m’ shluagh,
’S ged a dh’fhuiligeadh mi gaoid,
Lot ’nam cheann ’s mo chliabh brùitht’,
Bhithinn sona, gun dùil
Ri duais.

Ann an sàmhchair nam beann
Gheibh mi ìocshlaint nach gann,
Gun ghearain gun sgraing, ’nam chàs.
Air na sléibh ’s anns na glinn
Cha bhi mulad no dìth
No call misneachd aig binn
A’ Bhàis.

Dh’fhalbh m’athraichean bhuam
Aig clag-bhualadh na h-uair
A chuir ruaig air sàr-uabhais na réis:
Nì mi còmhlachadh riu —
Fad’ o ealain ascaoin —
Ann an companas ùr-gheal
Nan reult.


[TD 28]

<eng>FREE TRANSLATIONS FROM GAELIC POETRY INTO ENGLISH

From <gai> “Mo Rùn Geal Og” <eng> by Christina Chisholm

[Beurla]


[TD 29]

[Beurla]


[TD 30]

From <gai> “An Dubh-Ghleannach” <eng> by Alexander Mackinnon

[Beurla]


[TD 31]

[Beurla]


[TD 32]

From Dorothy Brown’s <gai>“Oran do dh’Alasdair Mac Colla” <eng>

[Beurla]


[TD 33]

[Beurla]


[TD 34]

From Alexander Macdonald’s <gai> “Birlinn Chlann Raghnaill” <eng>

[Beurla]


[TD 35]

[Beurla]


[TD 36]

From <gai> “Oran Eile” <eng> by William Ross

[Beurla]


[TD 37]

From <gai> “An Gille Dubh Ciar-Dubh” <eng>

[Beurla]


[TD 38]

ORIGINAL POEMS IN ENGLISH

[Beurla]


[TD 39]

[Beurla]


[TD 40]

[Beurla]


[TD 41]

[Beurla]


[TD 42]

Original Gaelic Poetry<gai>

Am Fiabhras Nach Faigh Bàs

Tha iomacheist orm mu’n mhìorbhail, lùgh a’ ghaoil,
Chuir crùn air saorsa clann nan daoin’
Nuair dhùisg iad as a’ chlàbar dhubh
Aig camhanaich an t-saoghail:
Do labhair Bhénus riu le d’ ghuth
A’ deanamh thràillean dhiubh?

Nan tilleadh Eilidh Thròidheach leis gach buadh
A sgrios na laoich ’s na luingeas luath,
Am biodh ’na sùilean dealanach
Co-ionann ri do rùn
A chruthaich nèamh air thalamh dhomh
Gun chion fo’n Ghréin ach thu?

Nam faicinn fògarrach nan tonnan àrd,
Aeneas, ann an Africa,
A’ tréigsinn Dido, mar bha ’n dàn,
’S gun nàir’ a’ cur fo sheòl,
Dh’fhairichinn an tein’ a’ cnàmh
Aille chaomh na h-òigh’.

Nan cluinninn Sappho — measg nam bàrd mo luaidh —
A’ seinn mu’n ghaol a bha gun duais,
’S a fuil a’ ruith mar theine guail
Troimh chuislean, bras le spéis,
Dé sòlas gheibhinn anns na duain
Aig maighdean thruagh na Gréig?

Ged thairgeadh Cleopatra dhomh ri òl
Fìon rìoghail ann an copan òir,
’S e blasdaichte le neamhnaid ghrinn
’Na smùirnein phrìseil mhìn,
Le fìon do bhilean shàsaichinn
Mo thart, mo chridh’ ri d’ chridh’.


[TD 43]

Nan éireadh Deirdre nam Bròn as ùr
Bho’n uaigh bha cladhaichte dha’n triùir,
Dé bhuilicheadh i orm ach lòn
Geur-chaochlaidheach nan treun?
Ach againne tha misneach bheò
Gun aoisdear bhaoth ’nar déidh.

Nan cluinninn laoidh an oraghain tighinn gu crìch,
’S an sgoilear Abelard is Heloise
A’ gal ’s a’ caoidh dìth subhailceis
Air ùrlar Notre Dame,
Am miannaichinn gràdh dùbailte
Nì ’n t-slighe dhìreach cam?

Nan tigeadh Polo nall á ceàrnan céin
A’ lasrachadh mo mhùirn le sgeul
Mu mhaise falaichte bho m’ shùil
O’n Tuirc gu Kyushu,
Dé b’fhiach i ’n taice ris an t-snas
Tha pailt bho t’fhalt gu d’ ghlùn?

Nan còmhlaichinn ri Ceiteag bheag O Seidhe
A bhuair Parnell gu dìochuimhn’ Eire
Le pògan dlùth ’san t-seòmar chùil
Is gàir’ air sràidean réidh,
An cuirinn fàilt’ oirre le m’ ùidh
Is thus’ a’ cunntas dheur?

Ge b’àill le Burns bhith seinn mu’n ghaol nach géill,
’S nach crìochnaich aois no càs no eud,
Riaslaich e troimh ’n duibhre fhuar
Le Sìne air an t-sliabh:
Ach dhuinne mairidh reul is Grian
’S cha shéid oirnn gaoth bho’n Tuath.

An Co-dhùnadh

’Nar bruadar thog sinn lùchairt anns na neòil,
An talla gleadhrach leis na h-eòin
A’ ceileireadh an àird nan speur
’San Iuchar gheugach bhlàth.
A nis — ma chreanaicheas an stéidh
’S ma chì sinn anns a’ bhalla sgàin —
Crùbaidh sinn a mach ’nar feum
Gu bothain ìosal chàich.


[TD 44]

SGEULACHDAN BHAILE-NA-STAOINE

Godiva ann an Uibhist-a-Deas

O chionn còrr is trì fichead bliadhna bha ann an Uibhist-a-Deas gille spòrsail tapaidh ris an canadh iad Ailean Ròcaire. Bha Ailean a’ deanamh a bheòshlaint ’na sheirbhiseach ann an Sgarbhabhleit, a bhuineadh aig an ám sin do Raoghnall Dòmhnallach. Is e baile-fearainn mór a bh’ann an Sgarbhabhleit, le machair, bràighe, is mòinteach o Rùbha Ard-Mhìcheil air an taobh an iar gu cùl na Beinne Móire air an taobh an ear, agus bha stoc d’a réir ri aire — mu dhà mhìle caora, ceithir fichead mart, agus mu dhà fhichead each Sealtainneach. Bha e ’na chleachdadh aig òsdairean a bhith a’ cumail aon no dhà Shealtainnich air son giùlan <eng>“baggage”<gai> nan aoighean eadar na tighean-òsda agus na puirt no stéiseanan nan rathaidean iarainn.

Mar sin bha na h-eich Shealtainneach aig an ám sin gu math luachmhor, ach cha robh iad a’ faotainn a’ chùraim ann an Sgarbhabhleit a bha na caoraich agus an crodh a’ faotainn. Is math as cuimhne leam a bhith a’ dol suas a’ mhachair còmhla ri gillean òga eile air oidhcheannan soilleir ’s a’ gheamhradh, a’ glacadh nan Sealtainneach le ròpa, agus ’gam marcachd gus an tuiteadh na creutairean bochda leth-mharbh anns na dìgean.

Là de na làithean, mar nach dubhairt am fàidh, shnàmh no ghrunnaich aon de na Sealtainnich cho prìseil is a bha anns a’ bhaile a mach air Loch Ollaidh gu Eilean-nan-caora-dearga, an ear air a’ Chlachan, agus, a réir coltais, rinn e a dhachaigh air an eilean. An uair a bha e trì seachdainean an sin thubhairt fear-a’-bhaile ris fhéin nach deanadh seo an gnothach na b’fhaide — dh’fheumadh e an t-ainmhidh fhuadach thar an eilein air dòigh air chor-eigin, oir bha margadh nan Sealtainneach anns an Oban no ann an Sruighlea a’ tighinn dlùth. Ach b’i a’ cheist ciamar a gheibheadh e am beathach gu tìr. Is gann gu robh aon gheòla air sluagh meadhon Uibhist-a-Deas eatorra aig an


[TD 45]

ám, a chionn nach e iasgairean a bha annta. Bha an t-earrach fuar, agus cha robh e furasda do’n Dòmhnallach fear sam bith fhaighinn a bhiodh deònach grunnachadh no snàmh chun an eilein — bha an t-uisge cho fuar ri deigh.

Mu dheireadh thubhairt Ailean gun rachadh esan a mach gu Loch-Ollaidh-an-ear agus gum fuadaicheadh e an Sealtainneach gu tìr. Dh’fheuch Ailean an toiseach air grunnachadh, ach bha an loch tuille is domhain, agus b’fheudar dha tilleadh an ais, a chuid aodaich a chur dheth, agus snàmh a mach air an loch, rùisgte.

Is gann a ràinig Ailean an t-eilean an uair a ghabh am beathach a mach air an loch, agus tharraing Ailean as a dhéidh. Bha sùil-chruthaich làmh ri oir an locha, agus dé rinn am beathach leibideach ach a dhol am bogadh innte! Bha eagal air Ailean gun rachadh an Sealtainneach fodha os cionn a chluasan agus gum biodh e air a thachdadh, agus mar sin, rùisgte mar a bha e, bha e a’ deanamh na b’urrainn dha, a’ saodachadh a’ bheathaich a mach as an dìg. Ach bha gach plodan, gach maoidheadh, agus gach speuradh — bha gu leòr dhiubh aig Ailean — gun fheum sam bith, agus mu dheireadh thall leum Ailean air muin an t-Sealtainnich is thug e deagh shlachd dha le maide a fhuair e air taobh an locha. Cha do dh’fhuirich an Sealtainneach ris a’ chòrr. Leum e a mach as an t-sùil-chruthaich cho aotrom ri eun nan speur, agus thug e an saoghal fo cheann chun a’ Chlachain agus suas an rathad-mór, agus Ailean air a mhuin gun dìollaid, gun srian — agus gun uiread agus léine ’ga chòmhdach! An uair a ràinig an t-each beag Ceann Loch Aoineart, ghabh e a stigh rathad Sgarbhabhleit gun fhanadh, ach an uair a ràinig e a’ chachaileith aig an Tigh-mhór, thug e oidhirp air leum chun an taobh eile, ach cha deach aige air sin a dheanamh gun tuiteam leth-mharbh air an rathad le sgìos. Mu dheireadh bha e comasach do dh’Ailean a chas a chur air talamh tioram.

Bha Raoghnall Dòmhnallach ’ga fheitheamh aig a’ gheata, agus, an uair a dh’innis Ailean a sgeul gu ceann, dh’fhaighneachd e, “An do thachair duine sam bith riut air an rathad?”

“Cha do thachair,” ars Ailean, “ach aona bhoireannach.”

“Agus càit an robh sin?”

“Bha,” ars Ailean, “goirid do chrois an rathaid.”

“Agus dé rinn i an uair a chunnaic i fear rùisgte a’ marcachd fir de na Sealtainnich?”

“Cha do rinn sian,” fhreagair Ailean, “ach choimhead i orm!”


[TD 46]

Cha Robh Ailean Riamh Cho “Fut”

Là na Bliadhn’ Uire ann am Baile na Staoine, agus b’e sin an latha! Doineann a’ sguabadh an tughaidh o mhullach nan tighean le oiteagan fuar is fliuch o’n àird-an-iar, agus a’ cumail m’an cagailtean féin gillean gu leòr le’m b’àill a bhith a’ tarraing a mach a dh’ionnsaigh tighean nan nàbaidhean air son a’ Bhliadhn’ Ur a chumail anns an dòigh àbhaisteach. Ach cha chuireadh droch shìde bacadh sam bith air an dithis thoirmeisg, Dòmhnall Croiseil agus Calum a’ Chinn Aotruim. Bhiodh e cus na bu taitniche cuairt a ghabhail a mach an rathad na crùbadh aig taobh an teine ’gan garadh fhéin agus ag éisdeachd ri gille na gaoithe a’ gleadhraich air an uinneig.

An uair a chuir iad a’ cheist riu fhéin càit an rachadh iad, cha ruigeadh iad a leas feitheamh fada air son freagairt. Ged a bha tigh ar seann charaid, Ailean Ròcaire, còrr is leth-mhìle air falbh, cha robh fear anns a’ bhaile cho aoigheil no cho càirdeil ri Ailean. Bha a chòmhradh is a chomunn éibhinn gu leòr, ged nach biodh latha féille idir ann, ach, an uair a thigeadh a’ Bhliadhn’ Ur, bha e cho ait ri seachd moncaidhean ann am fang dhearganan!

Nam biodh Gilleasbaig MacAonghais a’ céilidh air Ailean, mar as tric a bha e, bhitheadh ceòl, òrain, agus sgaitearachd aca, a bharrachd air cridhealas agus dibhearsain Ailein. Cha dì-chuimhnich mi gu bràth a bhith ag éisdeachd ri Gilleasbaig, agus smùid air a’ seinn:

Tha mi fo chùram, fo mhóran cùraim,
Tha mi fo chùram, o hiù o éile,
Tha mi fo ghruaimean ’s mi ’n gaol air gruagaich,
Gur fhad o’n uair sin,
’S cha chual i fhéin e.

Có nach biodh deònach tilleadh air ais an déidh a bhith ag éisdeachd ri Gilleasbaig a’ gabhail òrain no a’ trod ri


[TD 47]

nàbaidh mu dheighinn crodh a’ dol do’n arbhar, agus ag ràdh ris, mar a thubhairt e uair-eigin, “Sin far an robh am pòr gu cumail crìche ’s gu leigeil chon.” Cha deach duine riamh a throd ri Gilleasbaig an dara turus. Ged nach robh comhart mór aige, bha theanga geur.

Bha Gilleasbaig air falbh mun do ràinig an dithis ghillean, agus cha robh duine a stigh ach Ailean is a bhean. Chaidh am botul mu’n cuairt trì no ceithir a thursan, agus bha an còmhradh cho cridheil agus an ceòl-gàire cho binn is a mhiannaicheadh duine sam bith, ach cha robh Ailean cho òg no cho farumach is a b’àbhaist dha bhith. Dh’fhàs e sgìth, agus mu dheireadh thuit e ’na chadal agus, a dh’aindeoin ùpraid agus innleachdan Chaluim agus Dhòmhnaill ag éigheach ’na chluais, ’ga bhìdeadh, agus a’ tilgeadh steallan uisge fuar ’na aodann, dh’fhairtlich orra a dhùsgadh.

Cha robh cùisean ach meadhonach — cha b’e seo an seòrsa Bliadhn’ Uir còmhla ri Ailean a bha ’nan dùil. Dh’fheumadh iad smaointinn air rud-eigin eile na bu cridhealaiche na éisdeachd ri Ailean a’ sranndachd air an leabaidh agus a bhial fosgailte. Dé a b’fheàrr na leigeil orra gu robh e ann an gréim tinneis chunnartaich a chuireadh, is dòcha, crìoch air beatha an duine bhochd gu h-aithghearr? Mar sin, b’e an dleasdanas, a réir an gòraiche fhéin, brath a chur a dh’ionnsaigh an t-sagairt agus an dotair iad a thighinn gun dàil, a chionn gu robh Ailean air laighe bhàis. Ach air ath smaointean dh’aontaich iad gum b’e amaideachd an t-saoghail mhóir a bhiodh ann brath a chur a dh’ionnsaigh an dotair, oir bha e deich mìle air falbh bhuapa. A bharrachd air sin, bhiodh e glé chrosda an uair a gheibheadh e a mach nach robh nì ceàrr air Ailean ach anshocair na Bliadhn’ Uire, agus bha eagal orra gun toireadh e orra cóig notaichean a phàidheadh dha air son a dhragh agus, mur pàidheadh iad, ma dh’fhaoidte gun cuireadh iad seachad cóig là deug a’ cunntas nan daolagan air balla-tarsainn prìosan Loch-nam-madadh — àite deamnaidh far nach faighte deoch ri òl ach tì air a treas tharraing no uisge fuar á poll-mòna!

Ach is e duine còir agus mathasach a bh’ann am Maighstir Iain. Ged a chuireadh gloicearachd nan gillean thar a dhòigh e, cha mhaireadh a chorruich fada, agus bha iad cinnteach nach iarradh e uiread is sgillinn air son a thoirt a mach as an tigh ri a leithid de latha. Bha fios aige nach robh móran is sgillinn aca co-dhiùbh eatorra. Thug


[TD 48]

cumhachd na deoch làidir misneachd ùr dhaibh, agus ann am mionaid no dhà bha teachdair òg (gille beag le Gilleasbaig) a’ ruith tarsainn an t-sléibh gu tigh an t-sagairt, a’ guidhe air a thighinn gun dàil, a chionn gu robh Ailean cho tinn.

Fhad ’s a bha na trùillich a’ feitheamh ri Maighstir Iain, cha robh iad ’nan tàmh. Thog fear dhiubh bioran maide o’n ùrlar, shuath e air a bhriogais e, agus chuir e ann am bial Ailein e mar a dheanadh dotair a’ tomhais teas cuirp, agus fhuair e an fear eile pìos de shùgan coirce agus spàrr e aona cheann ann am brollach Ailein agus chuir e an ceann eile ri a chluais fhéin, a’ feuchainn neart cridhe an fhir a bha sìnte air an leabaidh. Bha an dithis aca a’ tòiseachadh air seann stocainn bhoireannaich a shuainteadh agus a theannachadh mu ghàirdean Ailein an uair a chual iad gnogadh aig an dorus. Gun teagamh, ’s e an sagart a bhiodh ann — cha robh e ’na chleachdadh aig muinntir Bhaile na Staoine gnogadh aig dorsan trì fichead bliadhna air ais. Ann am prioba na sùla bha am bioran, an sùgan, agus an treallaich eile air an caitheamh fo’n bheinge, agus chaidh na gillean fhéin am falach fo’n leabaidh.

Dh’fhosgail bean-an-tighe an dorus agus thàinig Maighstir Iain a steach, agus le ceum sìtheil chaidh e a null gu taobh na leapa. A’ bruidhinn ri Ailean le guth sèimh agus ciùin, dh’innis e dha cho duilich is a bha e fhaicinn ann an staid cho ìosal, dh’earalaich e air gun e a chall dòchas agus, làn de thruas agus de choibhneas, dh’fhaighnich e, “Ciamar a tha sibh a’ faireachdainn a nis, Ailein?” Dh’fhosgail Ailean a shùilean, choimhead e mu chuairt, agus anns a’ chainnt chalma làidir a bha e a’ gnàthachadh, fhreagair e, “Cha robh mi riamh cho fut.” Chuir am freagradh fearail seo a leithid de ionghnadh air Maighstir Iain is gur gann a b’urrainn dha bruidhinn, ach an uair a fhuair e anail air ais agus a thuig e mar a bha a’ chùis, bhiodh e duilich a chreidsinn gu robh sagart riamh cho “fut” — air son murt air an spot!

Thubhairt mi cheana nach robh e ’na chleachdadh aig Maighstir Iain a bhith ag altram a chorruich fada, ach air an là a bha seo, an déidh dha an rathad a dheanamh gun tuisleadh còrr is dà mhìle bho thigh Ailein gu Eaglais Bhòirnis troimh shìde nan seachd sian, có bhiodh ’ga fheitheamh ann am Bòirnis ach cailleach mhór chalma á Hogh Beag aig an robh piuthar, Cairistìona, a bha, ’na beachd fhéin, aig dorus bàis uair no dhà ’san t-seachdain


[TD 49]

fad chóig bliadhna deug. Ghreimich a’ chailleach air còta mór an t-sagairt, an uair a bha e a’ crathadh an uisge dheth aig an dorus, agus thubhairt i ris ann an guth cianail cràbhach a bheireadh deòir bho Chreag Mhór Beinn na Corairigh, “Gum beannaicheadh Dia sibh, a Mhaighstir Iain, thigibh cò’ rium! Tha Cairistìona air laighe a bàis.”

“Ma thà,” fhreagair an sagart glé aithghearr, “bitheadh i dol! Bitheadh i dol!”

Tha iomradh beag air a’ chùis anns an Eachdraidh Chronaichte — bha Cairistiona móran na b’fheàrr air an làrna-mhàireach agus bha fiamh a’ ghàire air tilleadh gu gnùis Mhaighstir Iain. Mur bitheadh sgal gàire gu tric a’ dùsgadh mac-talla nan creag ann an Uibhist-a-Deas aig an ám’ is e m’amharas nach biodh ann ach fàsach ghreannach chiar.


[TD 50]

Uibhean Fhaoileag is Gaol Seòladair

Cha robh cabhag sam bith air Fionnlagh Caol, ged a bha a’ Bhealltainn seachad agus an treabhadh fada bho bhith crìochnaichte. Bha a’ chruit aige anns a’ Bhràighe, agus có aig nach robh deagh fhios gu robh Bràighe Bhaile na Staoine fliuch agus bog? Bhiodh e na b’fheàrr feitheamh — thiormaicheadh am fearann — chuireadh e làmh ris a’ chrann uair-eigin eile.

Anns na làithean sin, leth-cheud bliadhna air ais, bha pailteas de thìm — fàsaichean farsainn ciar-ghlas dheth — aig na cruitearan. Agus dé a b’fhiach an tìm sin? Leth-chrun ’san là air an speal, dà thasdan a’ sgaoileadh innearach, ochd sgillinn deug a’ ceangal — an uair nach robh làithean féille, droch shìde, no cion obrach a’ cur stad air saothair fearainn agus cladaich. Bha cho math do dhuine a làmhan a chur ’na phòcaidean agus am fàgail ann!

Anns an staid inntinn seo, smaointich Fionnlagh nach biodh nì cho tlachdmhor ri sràid a ghabhail air a shocair mu chuairt nan cruitean, feuch am faigheadh e a mach dé a bha daoine eile a’ deanamh no a’ smaointinn. Cha robh e fada air an sgrìob an uair a thug e an aire gu robh duine mór, coltach bho astar ri Calum Mór Chnoc-nan-leacan, agus dithis de na sgoilearan còmhla ris, a’ làimhseachadh seòrsa de dhéile leathainn aig taobh deas Loch-na-bogaich, làmh ri Gob-a’-Choidhleum. Ràinig e iad. ’S e an gille mór a bh’ann, agus bha e a’ cuideachadh nam balach a’ cur ri chéile ràth anns an robh dùil aig an dithis ghillean beaga a dhol a mach air an loch gu Eilean-a’-Choidhleum. Bha Calum air uigheam shaorsainneachd a thoirt thuca — òrd, sàbh, tàirgnean, agus rola de ròpa caol cruaidh — agus bha poca aig na gillean fhéin anns an robh iad a’ dol a chur nan uibhean fhaoileag a bha lìonmhor air an eilean aig an ám seo de’n bhliadhna.

Chan e gu robh déidh shònraichte aca air biadh cho searbh is cho fiadhaich ri uibhean fhaoileag — bha cho math leo am fiaclan a chur an gréim ann am feòil seann reithe air an robh a’ bhragsaidh no ann an aran eòrna anns an


[TD 51]

robh tuille ’s a’ chòir smodal a chaidh am measg na mìne anns a’ mhuileann. Is gann gu robh duine no brùid anns a’ bhaile a bhiodh deònach blasad air uibhean fhaoileag an dara turus ach cù MhicCeileig — beathach, a réir Eachdraidh Chronaichte Bhaile na Staoine, cho acrach is a bha riamh ann an garbh-chrìochan Uibhist!

Oidhche àraidh anns an sgoil-oidhche dh’innis an òigridh do’n mhaighstir-sgoile gu robh muc-mhara marbh air an tràigh aig Gob-a’-chonais, agus choisich e suas machair Sgarbhabhleit an ath fheasgar feuch am faiceadh e i. ’S e annas a bha innte. A chionn nach robh muc-mhara no uiread is muc-ruadh no dallag ri fhaicinn, dh’fhaighnich e anns an sgoil air an làrna-mhàireach dé a thachair do’n mhuic-mhara, agus fhuair e freagairt a chuir ionghnadh air. “Dh’ith cù MhicCeileig i!”

Air an là seo bha feum àraidh aig na balaich air na h-uibhean. Mun tàinig spuirt Shasannach gu ruig Uibhist bha e ’na chleachdadh aig na sgoilearan a bhith ri cluich-an-tighe, speilean, iomain — agus blàir-phluic air sliabh ris an canadh iad an Cumhag. ’S e cluich shalach a bh’ann na blàir, agus dhiùlt am maighstir-sgoile cead dhuinn a bhith ri còmhstri cho mosach is cho robach ann am pàirc-chluiche an tigh-sgoile.

Bha an dithis ghillean air an inntinn a dheanamh suas gum biodh uibhean fhaoileag — co-dhiùbh, nam biodh iad grod — cus na b’fheàrr na na plodain mòintich leis am biodh iad mar bu trice a’ dalladh air a chéile air a’ Chumhag. Sgoilear sam bith a thilleadh do’n sgoil an déidh ám dinnearach le spuachdan dubha de mhòinteach bhog air fhalt no air a chuid aodaich, gheibheadh e na stràcan bho’n mhaighstir-sgoile agus chuirte a mach as an sgoil e gu Runnach Eàrchaidh fo smachd <eng>“pupil teacher”<gai> gus an glanadh e e fhéin. Ach, nam biodh spuachdan buidhe de dh’uibhean fhaoileag air — agus na h-uibhean grod — dé crìoch a’ ghnothaich? Gun teagamh, nan tachradh a leithid a rud, bhiodh an ceòl feadh na fìdhle, agus, mar a thachair an uair a bha a’ bhreac mhór anns a’ bhaile, ma dh’fhaoidte gum feumadh iad an sgoil a dhùnadh — gus an stadadh na faoileagan a’ breith. ’S e <eng>“fun <gai> garbh” a bhiodh an sin, mar a thubhairt Murchadh Beag, gille éibhinn Sgiathanach, rium ann an Cinn-a-ghiùthsaich an là a chaidh am ball iomain troimh uinneig an tigh-sgoile, a’ toirt deagh sgailc air an t-sròin do mhaighstir-sgoile air an robh gràin aige. Cha chreid mi gu robh na blàir a’ còrdadh ris a’ mhaighstir-sgoile. ’S ann á Sasainn a thàinig e, rathad Lunnainn, agus


[TD 52]

bha sinn fo amharas nach robh e eòlach air blàir-phluic ann an sgoiltean Shasainn idir. Na Sasannaich sin — ’s e daoine neònach a bh’annta: cha chuireadh na Staoinich nì sam bith seachad orra! Bha iad cho iongantach ’nan dòighean is ’nan cainnt ri Barraich agus Leódhasaich. Tha iomradh anns an Eachdraidh Chronaichte gum biodh na Sasannaich ag ithe ballaig-bhuachair agus easgannan beaga dubha á Loch-a’-bhuinn, agus bha e duilich a chreidsinn gun itheadh cù MhicCeileig fhéin trealaich ana-cneasda de’n t-seòrsa sin. An diugh chanadh sinn, ann an Gàidhlig ùr nam bàrd Leódhasach, cànain nan gugachan, gum b’ann ann an “Iunibhers” eile a chaidh an togail. Ach thig orm tilleadh air ais.

An uair a bha an ràth air a chur an òrdugh agus na gillean a’ dol air bòrd — maide a chaidh a shàbhadh á bocsa bhriosgaidean ann an làimh gach aon diubh air son iomaradh — dé rinn Fionnlagh còir ach bacadh a chur air a’ chùis? A chionn gu robh e furasda dha e fhéin a sgeadachadh ann an ùghdarras nach buineadh dha — bha e ’na “shergeant” anns a’ mhilisi — thubhairt e, mar fhear nach fuilingeadh cur ’na aghaidh, nach robh e reusanach no sàbhailte do dhithis ghillean òga a dhol a mach air an loch leo fhéin. Rachadh e fhéin agus aon dhiubh air an ràth, agus dh’fhàgte an gille eile air tìr. Ged a bha deagh fhios aig Calum agus aig na balaich nach robh cunnart sam bith ann — cha robh doimhneachd caolas an eilein ach mu thrì troighean gu leth — leig iad le Fionnlagh a thoil fhéin a bhith aige, oir cha robh Calum air son aimhreit mu dheighinn gnothaich cho faoin.

Mar sin dh’fhàg an dithis oir an locha agus thòisich iad air iomaradh, ach cha robh iad ach mu dheich slatan air an cùrsa an uair a mhothaich iad gu robh an ràth tuille is domhain anns an uisge agus iad fhéin fliuch chun nan glùinean. Cha deanadh seo an gnothach! Thug Fionnlagh air a’ ghille leum thar na déile agus grunnachadh gu tìr, agus lean e fhéin air adhart ’na aonar. Bha a’ ghaoth le oiteagan brasa bho’n ear a’ beòthachadh fad an t-siubhail, agus bha Fionnlagh cho tur aineolach air marachd is a bha a’ chuid mhór de chruitearan a’ bhaile — ma bha a leithid a rud comasach! An àit a bhith ag oibreachadh a’ mhaid-iomaraidh air taobh an fhuaraidh, ’s ann a bha e ag iomaradh air taobh an fhasgaidh, agus bha a’ ghaoth ’ga tharraing air falbh an iar air an eilean gu meadhon an locha. Ged a bha an triùir a bha air tìr leth-choma càit an rachadh e fhéin is an ràth, thòisich Calum air smèideadh air, ’ga chomhairleachadh iomaradh air an taobh eile. Rinn am maraiche


[TD 53]

sin, ach, a dh’aindeoin a spàirn, bha a’ ghaoth tuille is làidir ’na aghaidh, agus mu dheireadh bha e na b’fhaide o’n eilean na bha e an uair a dh’fhàg e oir an locha. Cha robh aige ach oidhirp a dheanamh air tilleadh air ais. Is math an long a bheir a mach an cala as an do dh’fhalbh i!

Ged a dhìt e a’ ghaoth an ear gu peanas sìorruidh anns an droch àite, cha do dh’atharraich sin neart no slighe na gaoithe, agus dh’fhairtlich air Gob-a’-Choidhleum a ruighinn. Mu dheireadh thall chaidh stad a chur air ann am bàgh beag salach cuilceach an iar air a’ Ghob, agus cha b’urrainn dha a dhol air ais no air adhart — “Fionn ann an tigh a’ Bhlàir Bhuidhe, gun chomas éirigh no suidhe,” mar gum biodh. Cha robh e a nis ach mu fhichead slat bho oir an locha, agus bha e comasach dha Calum Mór a chluinntinn ag éigheach, “Fuirich far a bheil thu, agus caithidh mi ròpa thugad.”

Ged as e smior a’ phoidseir a bh’ann an Calum an uair a bhiodh na geòidh ghlasa ’na shealladh, bha rud-eigin fada ceàrr air a chuimse leis an ròpa an là a bha seo. An déidh snaoim cruaidh agus mór a chur air ceann an ròpa, air eagal (smaointich Fionnlagh) gun sleamhnaicheadh e troim a làmhan, thilg Calum Mór an ròpa gu seòladair na déile, mar gum biodh e a’ caitheamh an ùird aig na <eng>“Games”<gai> ann am Baile-na-dail. Cha do ràinig an ròpa an ràth, ach, an uair a bhuail an snaoim an t-uisge, rinn e uiread steall ris an Eas-bhàn fo thuil, agus bha iomagain air Fionnlagh tacan beag dé a b’fheàrr — a bhith air a bhàthadh anns an loch no air an ràth. Thàinig an ròpa rathad Fhionnlaigh an dara turus mar urchair á gunna agus thug an snaoim buille nimheil dha air a’ pheirceall. Chuir seo seòrsa de thuaineal ’na cheann, ach ghléidh a chasan gréim air an déile. Ach cha b’e seo crìoch breislich Fhionnlaigh. Dh’fhàg an ròpa dòrn an fhir mhóir a rithist leis a h-uile unnsa de neart a bha ’na ghàirdean, agus, an uair a bha e a’ dol seachad air làimh chlì Fhionnlaigh, mu àirde na guaille, gheàrr e leum beag, car air fhiaradh, fiach an greimicheadh e an ròpa. ’S ann a chaill a chasan gréim air an ràth agus chaidh e fhéin an comhair a chinn a mach air an loch am measg nan cuilc is na rafagaich. An uair a thog e a cheann os cionn an uisge is an eabair, bha a shùilean cho làn de pholl is de fhiar-locha agus gur gann a b’urrainn dha an ràth fhaicinn. Ach chaidh aige air dòigh air chor-eigin air streap air ais air an ràth. Bha Fionnlagh truagh a’ faotainn sealladh ùr agus cràiteach air dòigh-beatha an t-seòladair. “Iadsan a nì gnothach air uisgeachan móra — ann an Loch-na-bogaich! … chì iad gnìomharan — an deamhain, Fear Mór a’ Chnuic!”


[TD 54]

Ré na h-uile-thruis seo bha na gillean beaga a’ cur car-a’-mhoiltein dhiubh fhéin air an fhiar aig taobh an locha — chan fhac iad a leithid de spòrs riamh roimhe — agus bha Calum cho lag le gàireachdaich is gur gann a rachadh aige air an ròpa a thilgeadh idir. Air an adhbhar sin cha robh an ath chaitheamh ach socrach agus sìtheil. Rinn Fionnlagh gréim air an ròpa agus chaidh e fhéin agus an ràth a shlaidadh gu tìr. Bha e air a shàbhaladh ach an àite taingealachd a bhith nochte ’na ghnùis, bha fìor dhroch sgraing air.

Ach chan e seo an sgeul gu ceann. Bha leannan aig Fionnlagh air an taobh eile de’n loch, Peigi Bhàn, ann am Peighinn-nan-craoisleach, agus chaidh e a shuirghe oirre an ath oidhche, ach có bhiodh ann an cidsin na Bantraich, màthair Peigi, roimhe ach dithis thoirmeisg á Baile-na-Staoine, agus mun do ràinig Fionnlagh an tigh, bha iad air thoirt a chreidsinn air a’ Bhantraich gu robh Fionnlagh ann an cunnart a bhàthadh an dé air an loch, agus gum biodh e air a beatha a chall gun teagamh, mur b’e gun do shnàmh Calum Mór g’a ionnsaigh agus gun tug e gu tìr e. Chreid am boireannach bochd a h-uile facal a thubhairt na trùillich agus, cho luath is a thàinig Fionnlagh a stigh ar an dorus, thòisich i, ann an coibhneas a cridhe, air innse dha a duilichinn an uair a chuala i m’a chruadal, agus a taingealachd nach robh gnothaichean na bu mhiosa.

“Fhionnlaigh, a ghràidhein,” ars ise, “nach tusa a bha fortanach gu robh an gille sgairteil ud, Calum Mór a’ Chnuic, aig taobh an locha an uair a bha do chunnart cho mór. Mur biodh e cho gaisgeil is a bha e, bhitheadh tusa, m’eudail, an dràsda sìnte ’nad ghioban fliuch fuar air grunnd an locha oillteil seo. Obh! Obh! ’S ann dhuit-sa a bu chòir buidheachas a thoirt do Dhia nan Gràs a shàbhail thu an uair bu mhór t’fheum.”

Cha tàinig diog á beul Fhionnlaigh, ach thug càch an aire gun do dh’fhàs a aodann cho dearg ri giomach air a bhruich. Cha b’urrainn do na gillean casg a chur orra fhéin fada, agus thòisich a’ ghàireachdaich — agus bha gàire Peigi os cionn chàich. Chuir an cridhealas seo ionghnadh mór air a’ Bhantraich, ach cha robh neach a làthair a bha deònach an fhìrinn innse dhi. Ach bha an fhìrinn, ann an riochd ùr, soilleir gu leòr do Fhionnlagh — ann an gàire Peigi. Agus bha an fhìrinn searbh — cho searbh ri uibhean fhaoileag!

Chan ’eil an còrr ri “ràdh”!


[TD 55]

EACHDRAIDH CHLEITHTE ASTRAILIA

Astràileanaich Dhubha — Mar A Tha Agus Mar A Bha

Ann uair a dh’acraich Caiptin Arthur Phillip anns a’ bhliadhna 1788 le réisimeid shaighdearan agus seachd ceud prìosanach ann am <eng>Port Jackson<gai> anns a’ Chuimridh Nuadh Dheasach, agus a chaidh e air tìr ann am bàgh beag a dh’ainmich e <eng>“Sydney Cove”,<gai> bha, ann am beachd oileanan eachdraidh, mu thrì cheud mìle de dhaoine dubha ann an Astràilia gu léir.

Tha fir-rannsachaidh siubhal-sluaigh a’ smaoineachadh gum b’ann as na h-Innsean-a-deas a thàinig iad tarsainn nan caolas cumhang eadar an dùthaich seo agus Aisia anns na linntean a dh’fhalbh. Tha atharrachadh chànan bho àite gu àite ann an Astràilia ’na sheòrsa de dhearbhadh dhuinn gu robh mu chóig cheud de threubhan dubha anns an dùthaich aig an ám, agus bha a’ chuid-mhór dhiubh a’ deanamh am beòshlaint an taic na mara no làmh ris an aon abhainn mhóir a tha ann an Astràilia, an abhainn Murray, mar a tha sluagh geal a’ gnàthachadh aig an là an diugh. Bha, agus tha, meadhon Astràilia tioram agus teth, uisge agus tobraichean gann, ag aobharachadh caithe-beatha a bhith cruadalach do dhaoine is do dh’ainmhidhean. Ach, a dh’aindeoin cruadail nàdurra, tha treubhan de dhaoine dubha fhathast ann am meadhon na dùthcha anns na fàsaichean mu chuairt Fuarain Alice <eng>(Alice Springs),<gai> deich ceud mìle bho’n Chuan Dheasach.

Chan ’eil a nis ach mu cheud mìle de dhaoine dubha ann an Astràilia, agus is dòcha nach ’eil ach mu cheithir fichead mìle dhiubh sin cho dubh is a bu chòir dhaibh a bhith; agus, air an làimh eile, dh’fhaoidte a ràdh mu dheighinn àireamh bheag de dh’Astràileanaich chiar-ghlas agus spaideil a chì sinn air na sràidean anns na bailtean-móra, Sidni, Melbourne, agus Peairt, an diugh, gu bheil barrachd duibhre ’nan craiceann na chuir teas na gréine


[TD 56]

ann! An uair a sheallas sinn fada agus farsainn air Astràilia gu léir, o Pheairt gu Brisbane, agus o Adelaide gu Darwin, bidh e soilleir dhuinn gur e, ann an cumantas, daoine truagha mì-fhortanach a tha anns na h-Astràileanaich dhubha, agus chan ’eil crannchur na h-àireimh a tha leth-gheal agus leth-dhubh móran na’s fheàrr. Ma dh’fheuchas sinn ri eòlas sluagh dubh Astràilia a thomhas ann an sligean-tomhais an duine-ghil, chì sinn gu bheil iad ìosal ann an tuigse. Is e iadsan agus sluagh-nam-preasan <eng>(Bushmen)<gai> ann an Africa-a-deas daoine cho fad air ais is a tha an diugh fo’n ghréin. Tha iad diùid, beag-oidhirpeach, lag ann am féin-earbsa, agus tha e duilich a chreidsinn gum biodh e comasach an togail suas gu inbhe nan Eòrpach ann am mìle bliadhna — tha iad ann an iomadh dòigh mar chloinn bhig air mhàgaran ann an àitean iomallach an domhain. A nis, a réir coltais, tha iad beag air bheag a’ dì-chuimhneachadh no a’ cur air chùl sgilean àraidh agus gliocas neochiontach an sinnsir fhéin, agus gu mì-fhortanach chan ’eil iad a’ deanamh adhartachd as fhiach iomradh ann an comunn nan Astràileanach geala. Is e droch bheusan an duine ghil am puinnsean a tha ’gam bagairt, agus chan urrainn an Riaghaltas móran a dheanamh m’a dheighinn.

Ach cha bhiodh e ceart, ann an dòigh, a bhith a’ dìteadh Riaghaltas na dùthcha seo a chionn gu bheil a’ bhuidheann dhubh cho ìosal ’nan crannchur is ’nan dòchas. Tha Pàrlamaid Astràilia a’ cosg sia muillion not gach bliadhna a’ togail thighean do na daoine dubha, a’ teagasg ealain agus cheàirdean do’n òigridh, a’ toirt fòghlum do’n chloinn bhig, agus mar sin air adhart, ach chan ’eil an dòchas air toradh buan fhaicinn ach fann. Dé as coireach? Chan ’eil dachaigh spioradail aca ann am pàilliun an duine ghil. Tha e furasda gu leòr ar meur a chur air an spot — tha Crìosdachd an duine ghil glé thric a’ crìochnachadh le facal fileanta gun ghnìomh iomchuidh. Gus an aidich sinn ’nar caithe-beatha fhéin gur e ar bràithrean agus ar peathraichean ann an spiorad a tha ann an sluagh a’ chraicinn duibh, agus gus an làimhsich sinn iad mar bhuill de’n aon teaghlach rinn fhéin, bidh an duine dubh Astràileanach ’na dhìol-déirce, ag ithe sprùilleach agus criomagan a thuiteas o bhòrd an duine ghil.

Mar sin tha a’ cheist a tha againn ri fhreagairt ann an Astràilia ceart cho duilich ris a’ cheist a tha mu choinneamh nan Africanach, ged nach ’eil i co-cheangailte cho dlùth ri suidheachadh cho cunnartach. Tha còrr is dà mhuillion dheug de shluagh dubh ann an Africa-a-deas, agus eadar a dhà agus trì muillion de shluagh geal; agus ann an Astràilia


[TD 57]

tha aon mhuillion deug de shluagh geal agus an deicheamh cuid de dh’aon mhuillion de dhaoine dubha. Is e sin an t-eadar-dhealachadh; is e sin an cunnart (do dh’Africa). Tha sluagh geal Astràilia ceart cho co-fhaireachdach is cho truasail ri sluagh geal ann an dùthchannan eile, ach cha dean tròcair no co-fhaireachadh an gnothach leo fhéin. Feumar gliocas agus ceartas ann an gnìomh a chur an céill.

Ann an cuideachadh nan daoine dubha, dé a tha, no a bha, sluagh Astràilia agus Pàrlamaid Astràilia a’ deanamh? Fad còrr is ceud bliadhna bho 1788 gu 1901 cha robh ach glé bheag agus glé ainneamh. An fheadhainn de na daoine dubha nach robh ’nam fògarraich anns a’ choille no anns an fhàsach, cha robh annta ach braighdeanaich ann an seirbhis uachdarain fearainn a bha, mar bu trice, a’ còmhnaidh ’nan tighean móra ann an Sidni, no ann am Melbourne, no eadhon ann an Lunnainn, agus na tràillean dubha aca ag aire is a’ rùsgadh mìltean chaorach fo fhear-riaghlaidh, gun tuarasdal sam bith ach pocan beag de mhin, leth-phunnd tì, agus luideagan salach de sheann aodach anns a’ mhìos. Cha robh ionghnadh gu robh an casan caol, am muineal breòite, agus am bàs a’ tighinn ’nan rathad anns a’ mhadainn thràth ’nan cùrsa saoghalta. Ma bha sùil an fhir-riaghlaidh air buannachd airgeadach a mhàin, mar as tric a thachair, bha “a’ mhuc as motha ag ithe na muice as lugha, agus a’ mhuc as lugha a’ deanamh mar a dh’fhaodadh i.” Nam biodh coibhneas ann an cridhe an fhir-riaghlaidh — agus b’e sin an fhìrinn o ám gu ám agus o àite gu àite — cha robh aobhar-gearain sònraichte aig na seirbhisich dhubha: bhiodh tuarasdal beag airgeadach aca a bharrachd air aodach fad na bliadhna, min, tì, ìm, feòil, salann agus siùcar gu leòr, agus, nan tachradh dhaibh a bhith tinn, bhiodh dotair a’ tadhal orra.

A’ bhuidheann a bha anns a’ choille no anns an fhàsach ’nan treubhan, bha iad a’ cumail anail ’nan com a réir aomadh nàduir no cleachdaidhean na treubha, a’ chuid-mhór dhiubh rùisgte fad na bliadhna, ’gan cumail fhéin blàth anns an oidhche gheamhraidh mu chuairt air teintean cunnartach fiodha. Bhiodh na fir a’ sealgaireachd a’ khangaroo no an emu, na boireannaich a’ marbhadh nathraichean cumanta agus casach, a’ tional radain bheaga, fionnain leumach, toranaich chraobh, agus seangain mhilis air son annlain, agus a’ cruinneachadh rùsg chraobhan gu tughadh nam bothan.

Tha ceàrnan de dh’Astràilia anns nach ’eil ach mu aon là fliuch ann an seachd bliadhna, agus air an aobhar sin ré


[TD 58]

samhraidh theith bhiodh na seann tobraichean no tuill-uisge na treubha a’ tiormachadh an dràsda agus a rithist. An uair a bhuaileadh trioblaid de’n t-seòrsa seo iad, bha an treubh gu léir, o sheann daoine gu cloinn bhig, air an co-éigneachadh gu coiseachd, ma dh’fhaoidte, ceud mìle gun each, gun asal, gu ionadan àraidh anns an fhàsach far an cladhaicheadh iad sìos ficheadan throighean gus am faigheadh iad làn am bèil de dh’uisge air son òl no gainmheach thais air son imlich. Nam biodh preas beag no dhà làmh r’an àite-còmhnaidh, bhiodh iad a’ fàsgadh nan duilleag agus ag imlich an drìuchd tràth anns a’ mhadainn. Aig a leithid a dh’ám is e galair cunnartach a bhiodh ann an leisg. B’e òrdugh nan seanairean, “Mur dean thu obair, chan ith thu biadh.” Ach aig an aon ám cha robh na truaghain, a réir an t-soluis a chaidh a bhuileachadh orra, as aonais cùraim mu chùisean spioradail. Bha mothachadh aca air cumhachdan a bha do-fhaicsinneach ach a bha a’ riaghladh beatha na treubha, agus bhiodh na seanairean a’ còmhlachadh mun éireadh a’ ghrian, air son riaghailtean stiùraidh fhaotainn o na spioradan. Is e “corroborees” an t-ainm a bha air na coinneamhan aoraidh sin, agus bha an t-aoradh ’ga chur an gnìomh troimh dhannsan borba. Is ann anns na “corroborees” a bhàtar a’ treòrachadh nan gillean gu ìre — a’ deanamh fhireannach ’nan làn-bhlàth dhiubh le gearraidhean a dheanamh ’nam feòil agus le bóidean cruaidh a chur orra nach faoidte a bhristeadh air chor sam bith. Bha na “corroborees” falaichte bho gach sùil anns an treubh ach a’ mhuinntir thaghte — na seanairean agus na gillean. Nam biodh duine sam bith eile cho dàna is gun amhairceadh e eadar na craobhan an uair a bha a’ “chorroboree” a’ dol air adhart, bhiodh sleagh biorach de fhiodh cruaidh ’na chliabh ann am priobadh na sùla. Bha smachd-treubha neo-thruacanta, agus b’éiginn dha a bhith, oir bha beatha na treubha an crochadh air ùmhlachd cho-phàirteach.

A bharrachd air cleachdaidhean creidmheach bha ealain àraidh aca. Bhiodh fear an siud is an seo dhiubh a’ tarraing dhealbhan air rùsg nan craobhan no air ballachan-tarsainn nan uaimhean. Tha ceudan de dh’uaimhean domhain agus farsainn ann am fàsach an Nullarbor agus lòin mhóra làn de dh’uisge sàillte air an ùrlar aca. Tha oileanan-rannsachaidh measail mu na dealbhan sin, agus tha iad ’gan sgrùdadh ann an dòchas gum faigh iad tuille eòlais air dòigh beatha nan daoine a bha ann an Astràilia o chionn fhada. Chanadh sinn nach ’eil ach glé bheag teòmachd ri fhaicinn anns na seann dealbhan sin, ach fhuair fear de dhealbhadairean na linn seo, Ailbeart Namajiri —


[TD 59]

duine dubh á Fuarain Alice, urram mór, agus tha feadhainn de na dealbhan aige ’gan reic aig an là an diugh air son còrr is mìle not. Cha tug prìsean àrd nan dealbh móran sonais gu Namajiri. Cheannaich e dà bhotul leanna ann an tigh-òsda trì bliadhna air ais, agus thug e iad do dhithis fhear a bhuineadh do’n treubh aige fhéin. Chunnaic na maoir-shìthe dé a thachair, ghlac iad Namajiri, agus anns a’ chùirt a lean sin chaidh càin a chur air a chionn gun do bhrist e an lagh. Ann an trì mìosan bha an dealbhadair ainmeil marbh anns a’ bhaile-mhór, a chridhe briste ag ionndrainn a chàirdean fhéin agus an dòigh-beatha ris an robh e cleachdte anns an fhàsach.

An diugh is gann gu bheil ochd ceud de na daoine dubha a’ deanamh am beòshlaint anns na treubhan ann an Astràilia gu léir, agus, ann an dòigh, tha e cho math nach ’eil. Tha sgilean ùra ann an obair fearainn a nis ’ga dheanamh comasach do dhaoine geala a bhith ag àiteach agus a’ togail stuic ann an ceàrnan tioram a b’àbhaist a bhith leth fhàsachail. Ann an làithean eile bha pailteas de bhiathadh nàdurra anns na h-àitean sin air son a’ khangaroo agus nan creutairean eile a bha a’ cumail nan treubhan beò, ach a nis tha na caoraich agus na daimh ann an lìonmhorachd ùr a’ sgaoileadh cho fada is cho farsainn agus gur gann as urrainn do’n khangaroo gréim de dheagh fheur a chur ’na bhroinn, agus chan i sin a’ bhrù bheag. Tha e ’na bhuannachd do’n tuathanach an gunna a chur ris a’ khangaroo agus crìoch a chur air an nathair chasach <eng>(lizard)<gai> leis a’ bhata. Faodaidh e an uair sin feòil nan creutairean sin a reic air son biathadh chon agus chat anns na bailtean-móra agus na seicean aca a reic air son bhrògan, mheatagan, agus chriosan.

Air an làimh eile, tha an duine dubh ciontach ann an sùilean an lagha ma mharbhas e caora. An e gnothach iongantach a tha ann nach urrainn do’n duine dhubh dòighean neònach an duine ghil a thuigsinn? Is i a’ chaora Spàinnteach clach-stéidh beairteas Astràilia an diugh. Tha i na’s prìseile na an <eng> kangaroo <gai>. Is e a luach anns a’ mhargadh eadar cóig is deich notaichean, ach duine sam bith a phàidheas còrr is not air son kangaroo, chan ’eil fios aige dé a tha e a’ deanamh. Mar sin, tha a’ chaora na’s luachmhoire na an <eng> kangaroo<gai>, agus — am faod mi a ràdh? — na’s luachmhoire na duine dubh na treubha. Ach feumar aideachadh gu bheil Pàrlamaid Astràilia a’ cosg sia muillion not anns a’ bhliadhna a’ cuideachadh nan daoine dubha — trì fichead not gach ceann! A bheil an saoghal a’ dol ma seach is an t-each air muin a’ mharcaiche?


[TD 60]

Is e beachd Pàrlamaid Astràilia gu bheil e comasach dhuinn na daoine dubha atharrachadh ’nan dòighean agus ’nan cleachdaidhean a chum is gum bi iad co-ionnan rinn fhéin, agus tha a’ Phàrlamaid a’ deanamh oidhirp air seo a dheanamh. Fìor gu leòr, tha iad a’ tabhairt chothroman dhaibh beòshlaint a dheanamh a réir dòighean an t-sluaigh ghil. Tha cuid de na daoine òga ’gan cosnadh anns na garaidsean taobh ri taobh ri gillean geala. Tha feadhainn ’nan saoir, nam feòladairean, ’nan clachairean, no ri obair neo-chunbhalalach air na rathaidean-móra. Tha a’ chuid as motha dhiubh ann an ceann-a-tuath Fearann na Ban-righ no ann an Astràilia-an-iar air stèiseanan nan caorach is nan damh, gun dòchas sam bith a bhith uair-eigin ’nan tuathanaich ’nan còir fhéin. Ach tha tuille ’s a’ chòir dhiubh anns na campan salach aig oirean nam bailtean, ag ithe aran an dìomhanais no ’gan lìonadh fhéin le droch-fhìon aig deireadh na seachdain an uair a gheibh iad duais neo-oibreach.

Tha na nìonagan a’ cuideachadh mnathan nan tuathanach anns a’ chidsin no mu chuairt an tighe, agus tha àireamh bheag dhiubh ’nam mnathan-altraim anns na h-ospadail, ach is ann glé ainneamh a chì sinn iad a’ teagasg anns na sgoilean no ’nan cléirich. Tha mi fo amharas nach dean dòigh na co-ionnanachd <eng>(Assimilation Plan)<gai> feum as fhiach ainmeachadh, a chion gu bheil (’nam bharail-sa) uiread eadar-dhealachadh eadar inntinnean an dà bhuidhinn is a tha eadar an dà chraiceann (dubh agus geal).

Gus am bi sinn làn-fhiosrach air na smaointean eadar-dhealaichte, na h-eileamaidean <eng>(elements)<gai> a tha a’ còmhnaidh ann an inntinn an duine dhuibh, na h-eagail, na h-amharais, na gaoil, na gràinean, agus mar sin air adhart, a tha anns an inntinn dhubh, ciamar as urrainn dhuinn an inntinn sin a dheanamh co-ionnan ri ar n-inntinnean fhéin? Có dh’fhosglas dhuinn an inntinn dhorcha; có bheir aisde na rudan nach ’eil a’ còrdadh rinn agus a sparras ’nan àite na nithean a tha a réir ar toil? Tha cuibhreann de ghliocas agus de cheartas ann an dòigh-sgaraidh <eng>(Apartheid)<gai> nan Africanach, ach bhiodh tuille mór de na beusan sin innte nan toireadh na h-Africanaich gheala an dara leth no trì earrannan de’n fhearann do na daoine dubha.

Gnothach cosgail, their cuid-eigin, ach am biodh e cho cosgail no cho sgriosail ri cogadh eadar sluagh dubh Africa agus na daoine geala? Ged a dh’fhàgadh na h-Astràileanaich an treas cuid de’n fhearann ann an làmhan nan daoine


[TD 61]

dubha, cha chreid mi gum feumadh aon Astràileanach geal a dhol gu tigh nam bochd. Bhiodh Stàit an Aigh ceart cho seasmhach is a tha i aig an là an diugh.

Tha Pàrlamaid agus Ard-riaghaltas Astràilia làn de dheagh rùn a thaobh nan daoine dubha, ach tha mi amharasach mu’n ghliocas, agus saoilidh mi an dràsda is a rithist gu bheil caora Spàinnteach na clòimh mhìn is bhachlaich a’ tighinn eadar iad agus an solus. Tha mi dearbhte ’nam inntinn fhéin gun do rinn na <eng>“missions”<gai> Crìosdail cus a bharrachd maith a’ cuideachadh an t-sluaigh dhuibh na nì Pàrlamaid agus laghan gu sìorruidh. Ma tha cridhe ann an uchd an lagha, tha e fuar agus cruaidh, ach tha coibhneas, foidhidinn, agus carthannachd anns na teachdairean soisgeulach nach còir dhuinn a dhì-chuimhneachadh. Còrr is ceud bliadhna air ais chaidh Caitligich Spàinnteach, manaich an Naoimh Benedict, le màileidean air an guaillean agus misneachd ’nan cridhe, a mach do’n choille gu Norcia Nuadh, ochd fichead mìle á Peairt, agus an diugh tha àrd-eaglais aca air an làrach far an do chuir iad suas am pàilliun, agus sgoil ainmeil anns a bheil iad a’ teagasg cheudan de chloinn dhubh is gheal. Mu dhà fhichead bliadhna ’na dhéidh sin thog buidheann dhiubh orra an dara turus, air an t-slighe gu garbh-chrìochan Astràilia-a-tuath, monaidhean nan Kimberleys, àite creagach, molach, teth, mu fhichead ceud mìle a mach á Peairt. Mu’n bhliadhna 1870 chaidh a dhà no trì de mhinistearan Lùtheranach as a’ Ghearmailt suas troimh an fhàsach gu Fuarain Alice ann am meadhon Astràilia, deich ceud mìle bho Adelaide. Bha iad sia mìosan air an t-slighe, agus thog iad le an làmhan fhéin am <eng> “mission <gai> stèisean”, Hermannsburg, far a bheil am mic is an oghachan chun an là an diugh. Aig an aon ám sheòl soisgeulaich a bhuineadh do’n Eaglais Shasannach mu chuairt leth Astràilia gu Bàgh Chaledon air taobh a tuath na dùthcha, far an robh na daoine dubha cho borb is gu robh iad ag ithe an co-chreutairean. Anns a’ bhliadhna 1937 chaill cóignear de na daoine geala air an stèisean sin am beatha, agus bha àrd-riaghladair nan ceàrnan sin air son na maoir-shìthe a dhol do’n choille le gunnachan agus glasan-làimhe a lorg nam mortairean. “Cha dean sibh dad de’n t-seòrsa,” thuirt an t-easbaig ris; “chan ’eil sinne a’ sireadh peanas-beatha no a’ crochadh dhaoine, ach tha dùil againn ri aithreachas.” Chuir e brath gu fear de na seanairean, ag innse dha dé a thachair. Bha a chreideamh agus a chreideas stéidhichte air bunait dhaingeann. Ann an sia seachdainean threòraich an seanair an triùir mhortairean a dh’ionnsaigh an easbaig, a cheasnaich iad le guth coibhneil agus a thug dhaibh maitheanas, oir bha iad


[TD 62]

tur aineolach air an lochd. Chan ’eil dleasanas an duine ghil anns na stèiseanan furasda, ged a tha e móran na’s tèarainte na bha e. Tha mealladh dòchais gu tric a’ cur dragh air na soigeulaich an uair a chluinneas iad gu bheil feadhainn de na daoine òga a’ tilleadh a dh’ionnsaigh nan treubhan agus a’ cur air chùl an ionnsachaidh agus an teagaisg a fhuair iad bho na soisgeulaich. Fad mhìos gach bliadhna bidh gòraiche neochiontach an sinnsir ’gan tarraing air ais chun na coille agus na fàsaich, far am bi iad a’ cur seachad na h-ùine a’ sealgaireachd a’ khangaroo agus ag ithe nan toranaich agus feòil nam beathaichean fiadhaich.

An uair a chailleas iad càil air a’ bhiadh sin, tha iad toilichte gu leòr an rathad a ghabhail air ais gu càirdeas an stèisein. Tha iad coltach ris an Speireig, ablach de sgalaig a bha aig Calum MacLeòid ann an Loch-nam-madadh uaireigin (faic “Na Bàird Uibhisteach”).

“Dh’fhalbh an Speireag air iteig dha’n iarmailt,
Thug i ’n taobh siar oirre, a dh’iarraidh a lòin;
Tillidh i rithist mar shneachda gun iarraidh,
Is gabhaidh i sìos gu MacLeòid.”

Ach feumaidh mi tilleadh gu slighe chaol agus cham nan Astràileanach dubha. Tha na truaghain a nis air an rathad a mach. Càit an crìochnaich an turus? Ann an neoni fhalamh? No ann am flaitheanas fàsachail an athraichean fhéin, far am bi an <eng> kangaroo <gai> a’ leum measg nam preasan, na corrain itealach <eng>(boomerangs)<gai> a’ gearradh na h-iarmailt air tòir nam feannagan, agus far nach bi lainnir nam putan deàrrsach aig na maoir-shìthe a’ dalladh shùilean cianail, domhain, donn?

Có aige a tha brath?


[TD 63]

A’ Ghàidhlig ann an Cùirtean-lagha Astràilia

BREITH AN DEACHDAIDH

An uair a bha mi ’nam mhaighstir-sgoile ann an Ard-sgoile Bhunbury ann an Astràilia-an-Iar anns a’ bhliadhna 1927, bha e ’na chleachdadh aig bàtaichean á Africa-a-Deas a bhith a’ tighinn gu port o ám gu ám air son fiodh chruaidh air an robh feum ann an rathaidean-iarainn ann an Africa. Latha de na làithean thàinig am bàta-smùide, S.S. Apolda, chun a’ chidhe ann am Bunbury agus thòisich i air luchdachadh fiodha mar a b’àbhaist dhi. Cha robh an obair seo fad air adhart an uair a mhothaich an Caiptin gu robh e as aonais triùir de na seòladairean — daoine dubha — agus ged a rannsaich e gach cùil anns a’ bhàta agus air a’ chidhe, cha d’fhuaradh iad.

Mar sin b’fheudar dha a dhol a dh’ionnsaigh Oifig nam Maor-sìthe ann an dòchas gun deanadh iadsan gréim air na daoine dubha ann am baile Bhunbury, no anns na bailtean beaga a bha làmh ri Bunbury, no air am falach anns a’ choille. Mur toireadh an Caiptin air ais leis á Bunbury gach duine dubh a bha aige air bòrd an uair a ràinig e am baile, dh’fheumadh e ceud not (£100) a phàidheadh do Bhòrd a’ Chuspainn an Astràilia air son gach fear a bha air chall. Ghlac na maoir an triùir ann am baile beag deich mìle fichead a mach á Bunbury trì làithean an déidh dhaibh teicheadh, agus thug iad air ais iad chun a’ phrìosain ann am Bunbury a chionn gun do dhiùlt iad a dhol air bòrd na h-Apolda a rìs. Chuir oifigeach a’ Chuspainn brath gu ceanna-bhaile Astràilia, Canberra, gu robh triùir dhaoine dubha aige ann am Bunbury a bha a’ diùltadh tilleadh d’an dùthaich fhéin, agus fhuair e òrdugh cruaidh agus aithghearr gum feumadh e an cur a mach á Astràilia gun dàil, oir bha e an aghaidh an lagh agus toil an t-sluaigh daoine dubha á dùthchannan eile a bhith a’ còmhnaidh anns an dùthaich.


[TD 64]

Aig an ám sin cha robh ach aon dòigh air an tilleadh d’an dùthaich fhéin — is e sin, le <eng>“dictation”<gai> no deachdadh ann an cànain a bha sluagh sam bith anns an Roinn-Eòrpa a’ gnathachadh. Ach dé an cànan a thaghadh e, agus cò a dheasaicheadh agus a leughadh an deachdadh? Bha fios aige gu robh Eòrpaich gu leòr mu dheich mìle tuath air a’ bhaile — Eadailtich, Greugaich, Macedonaich, agus Slabhaich — daoine aig an robh eatorra móran chànan neo-chumanta, ach, ged a bha iad làn de sgil ann an tuathanachas bhuntàta agus mheasan, cha robh ach glé bheag fòghluim aca agus cha robh iad cleachdte ri <eng>“dictations”<gai> a leughadh a réir riaghailtean Bòrd a’ Chuspainn ann an Astràilia. Dh’fheumadh e cuid-eigin eile fhaighinn aig an robh tuilleadh fòghluim na bha acasan.

An uair a bha e anns an staid theagmhaich seo, dh’fhàg e an oifig agus thug e cuairt suas an t-sràid far an do choinnich e marsanta air an robh e eòlach, agus dh’fhaighnich e dheth càit am faigheadh e duine a leughadh deachdadh ann an cainnt Eòrpach air chor-eigin do na h-Africanaich a theich as an Apolda. Thuirt a charaid ris gu robh Albannach anns an Ard-sgoil aig an robh deagh eòlas air ceithir no cóig de chànainean Eòrpach. Cha do dh’éisd fear a’ Chuspainn ri tuilleadh còmhraidh. Ann an sia mionaidean bha e aig dorus na h-Ard-sgoile, ag iarraidh Albannach nan cànan!

An uair a dh’innis e dhomh có e agus dé a bha a dhìth air, dh’fhaighnich e am b’urrainn dhomh deachdadh a thoirt do na daoine dubha ann an Laidinn. Fhreagair mi gum b’urrainn, ach b’e mo bheachd nach robh deachdadh ann an Laidinn laghail, oir cha robh sluagh sam bith anns an Roinn-Eòrpa a’ cleachdadh Laidinn mar chainnt chumanta. Cha robh seann Ghreugais dad na bu fhreagarraiche, agus cha deanadh Eabhra no Arabaig a’ chùis, oir cha b’e cànain Eòrpach a bha annta. Thuirt mi ris gu robh ban-sgoilear anns an Ard-sgoil a bha fìor-ionnsaichte agus fileanta ann an cainnt nan Gearmailteach agus nam Frangach, agus theagamh gun deanadh iadsan an gnothach. Thubhairt e nach deanadh. Bha cainnt nan Gearmailteach tuilleadh is coltach ris a’ chainnt Dhùitsich a bha cuid de shluagh Africa-a-deas a’ cleachdadh, agus, nan cuireadh sinn deachdadh ann an Gearmailtis, bha eagal air nach fàilinneadh na h-Africanaich. A bharrachd air sin, bha fios aige gun do chuir aon dhiubh trì bliadhna seachad ann am Mauritius far an robh Frangais ’ga labhairt.


[TD 65]

An uair a bha sinn a’ call dòchais gum faigheadh sinn cànan sam bith a bhiodh freagarrach, dh’fhaighnich e am b’aithne dhomh cànan Eòrpach eile, agus dh’innis mi dha gu robh mi a’ smaointinn gum b’urrainn dhomh Gàidhlig Albannach a leughadh, ged a bha còrr is ceithir bliadhna deug o nach do labhair mi i. Cha robh ach glé bheag eòlais aige air Gàidhlig, agus dh’fheòraich e càit an robh an sluagh ’ga bruidhinn, agus an e seòrsa de Bheurla a bha innte coltach ris a’ Bheurla neònach a chual e daoine á Glaschu a’ labhairt no coltach ris a’ Bheurla anns na h-òrain aig Harry Lauder!

Thubhairt mi ris (1) nach e seòrsa de Bheurla a bha innte, (2) gu robh i air a labhairt ann an Alba an Iar agus Tuath agus ann an Canada an Ear, (3) gu robh i ’na cainnt chumanta aig còrr is ceud mìle sluaigh anns an dà dhùthaich sin, agus (4) gu robh e ’nam bheachd-sa laghail agus a réir Achd-pàrlamaid nan Coigreach deachdadh a thoirt do na daoine dubha ann an Gàidhlig, do bhrìgh gu robh Gàidhlig ’ga labhairt aig an ám sin le sluagh anns an Roinn-Eòrpa. Dh’aontaich e gum feumadh sinn an deachdadh a chur ann an Gàidhlig a chionn nach robh cànan eile ri fhaotainn, agus bha a’ Ghàidhlig na bu “shàbhailte” na na cànain eile a chaidh ainmeachadh.

Sin mar a thachair e ann an Eachdraidh Astràilia gun deach Gàidhlig Albannach a chur ann an àireamh nan cànan a bha a’ cumail na dùthcha geal.

Fhuair na daoine bochda (agus dubha) an deachdadh ann an Gàidhlig an oidhche sin fhéin aig seachd uairean feasgar, agus cha leigear a leas innse gun do dh’fhàilinn an triùir aca, agus anns a’ mhadainn an ath latha chaidh am feuchainn ann an Tigh-na-cùirte ann am Bunbury, a chionn gu robh iad a’ briseadh lagh Astràilia ann a bhith a’ fuireach anns an dùthaich gun fhiathachadh. Bha fear dhiubh — am fear a bha ann am Mauritius — gu math cabach anns a’ chùirt, agus bha e a mach agus a mach an aghaidh tilleadh do dh’Africa. Mu dheighinn na <eng>“dictation”<gai> thubhairt e ris a’ bhreitheamh nach cual esan gu robh a leithid de chànan an àit sam bith, “agus ma’s e cànan a tha innte,” ars esan, “ ’s e diabhal de chànan a tha innte!”

“Bi sàmhach, bi sàmhach,” fhreagair am breitheamh gu h-aithghearr, “chan ’eil cainnt de’n t-seòrsa sin ceadaichte anns a’ chùirt seo.”

Chaidh an dìteadh, agus dh’òrdaich am breitheamh an triùir dhiubh a chur air bòrd na h-Apolda aig ceithir uairean


[TD 66]

feasgar. Is ann mar sin a shàbhail an Caiptin trì cheud not agus a rinn a’ Ghàidhlig e comasach do Bhòrd a’ Chuspainn an Astràilia an dùthaich a chumail geal gus an d’atharraicheadh an lagh mu dheighinn <eng> “dictation” <gai> ann an 1932 agus 1958.

Bha an deachdadh ann an Gàidhlig ’na bhuannachd thlachdmhoir dhòmhsa. Fhuair mi saorsa o’n sgoil gun chall tuarasdail, aon not mar phàidheadh fianais, agus dà not a chionn gu robh mi fòghluimte ann an deachdadh ann an Gàidhlig. Fhuair mi cuideachd barrachd cliù (no mì-chliù) as an deachdadh na fhuair mi á obair nan sgoiltean ré suas ri fichead bliadhna. Bha daoine ’gam stad air an t-sràid là as déidh là, ag ràdh, “Nach saoil sibh féin, a Mhaighstir Laing, nach e gnothach maslach a th’ann a bhith a’ tilgeil dhaoine bochda a mach á Astràilia a chionn nach aithne dhaibh Gàidhlig? Am fiach Bòrd a’ Chuspainn ri mise a chaitheamh a mach a chionn nach ’eil Gàidhlig agam?” Cha robh ach aon dòigh air freagairt cheistean de’n t-seòrsa sin: “Chan ’eil fios agam dé a tha ann an inntinn Bòrd a’ Chuspainn, ach, nam bithinn-sa ’nur n-àite-se, cha chanainn guth mu dheighinn a bhith aineolach air Gàidhlig, ach thòisichinn air a h-ionnsachadh gun dàil. Ma tha fear-teagaisg a dhìth oirbh, tha e comasach dhomh fhaighinn, agus cha chreid mi gum bi e ag iarraidh ach cóig tasdain deug gach leasan!”


[TD 67]

BAS AN DEACHDAIDH

Mu chòig bliadhna an déidh dìteadh nan Africanach dubha ann am Bunbury ann an Astràilia-an-Iar ann an 1927, thàinig gu ruig Astràilia coigreach eile gun fhiathachadh, an Comunnach <eng>(Communist)<gai> Egon Kisch, duine geal á Czeckoslovakia. Is e sgrìobhadair agus oileanach dùrachdach a bha ann an Kisch, agus ged a leugh agus a chual e anns an Roinn-Eòrpa gu leòr mu dheighinn Astràilia, cha bhiodh e riaraichte gus an cuireadh e eòlas air an t-sluagh agus gus am faiceadh e na ceàrnan iongantach seo le a shùilean fhéin. Do bhrìgh gu robh deagh fhios aig oifigich an Riaghaltais gu robh e air seòladh gu Astràilia, chaidh brath a chur chun a’ Chaiptin, mun do ràinig e Freemantle, nach faodadh e air chor sam bith cead a thoirt do Khisch a chas a chur air tìr anns an dùthaich sin. Ann an sùilean an lagha aig an ám, b’e buidheann chunnartach a bha anns na Comunnaich, ged nach biodh iad a’ giùlain ’nam pòcaidean nì na bu chronaile na pocain beaga de rudan milis: nam biodh droch amharas aig na maoir-shìthe gum buineadh tu dhaibh, bha cumhachd aca do ghlacadh gun dàil agus do sparradh anns a’ phrìosan gun dearbhadh sònraichte gu robh thu ciontach. Ach bha Kisch air inntinn a dheanamh suas gun rachadh e gu tìr, òrdugh Riaghaltais ann no as, agus mar sin, cho luath is a ràinig am bàta an cidhe ann am Port Melbourne, gheàrr e leum aigeannach a mach chun a’ chidhe, agus ann am mionaid no dhà bha e air chall am measg nan ceudan a bha a’ gluasad air ais is air adhart air na sràidean. Ann an ùine gheàrr bha fios aig na maoir gun do dh’fhàg e Melbourne agus gu robh e air an rathad gu tuath, agus fad trì làithean bha iad air a thòir, ’ga lorg troimh Bhictoria, na Monaidhean Liatha, agus a’ Chuimridh Nuadh, gu Sidni, far an do rinn iad gréim air. Bha e anns a’ phrìosan cóig là deug fhad is a bha oifigich Bòrd a’ Chuspainn a’ sireadh thall ’s bhos fear air choreigin aig an robh cànan mì-chumanta a dhearbhadh troimh dheachdadh canain gum b’e eucorach gun nàire a bha ann an Egon, droch dhuine aig nach robh còir fo’n ghréin a bhith


[TD 68]

a’ còmhnaidh am measg sluaigh cho neo-chiontach is cho socarach ris na h-Astràileanaich!

A nis, is e sgoilear-chànan anabarrach fòghluimte a bha anns a’ Chomunnach agus, an déidh a cheasnachadh gu dian là as déidh là agus fiosrachadh fhaotainn m’a thimcheall á dùthchannan eile, bha eagal air na Cuspainnich gu robh e deas-bhriathrach anns a h-uile cànan a bhàtar a’ labhairt anns an Roinn-Eòrpa. Càit am faigheadh iad cànan leis an dìteadh iad e?

Mu dheireadh chuimhnich fear dhiubh gu robh cànan neònach ann an Albainn ris an canadh iad Gàidhlig, agus gun deach a cur gu deagh fheum cóig bliadhna air ais ann an Astràilia-an-Iar, an uair a chaidh triùir Africanach a chaitheamh a mach á Bunbury a chionn nach robh Gàidhlig aca. Cha robh ’gan dìth a nis ach fear (no té) a leughadh do Khisch an deachdadh miosail ann an Gàidhlig mun suidheadh a’ chùirt. Bha Gàidheil gu leòr ann an Sidni a bha, nam fosgladh iad am beòil, ceart cho fileanta anns a’ Ghàidhlig is a bha Ailean Ròcaire an là a bha e a’ fuadach treud mhuc le Raoghnall Dòmhnallach tarsainn Clachan-a’-chumhaig an aghaidh nan clacha-meallain an déidh do’n chù teicheadh air. Ach chùm iad am beòil dùinte, oir cha robh iad dad na bu mheasaile air na maoir na tha a’ chuid mhór de’n t-sluagh aig an là an diugh. Is e beachd muinntir a’ bhaile-mhóir sin gun deanadh iad an gnothach glé mhath as aonais bhalaich nam putan deàrrsach! Daoine aig a bheil ùghdarras no cumhachd àraidh ann an Astràilia, mar a tha breitheamhan, fir-lagha, maoir-shìthe, pearsachan-eaglais, no maighstirean-sgoile, chan abrainn gu bheil iad a’ sealbhachadh urram sònraichte sam bith bho’n chuid-mhóir de’n t-sluagh, ach tha iad tòrr na’s fheàrr dheth na fear-riaghlaidh còmhstri bhuill-choise an uair a shéideas e an fhìdeag aig an ám cheàrr agus a thig fras de chrogain-leanna (falamh) m’a chluasan o chrìochan na pàirc-cluiche. Bha gràin eile aig na Gàidheil — agus aig na Goill — ann an Sidni air muinntir a’ Chuspainn, oir b’iadsan na tamhaisg mhosach le’m b’àill a bhith a’ cur suas prìs an leanna le cìsean ùra an uair a bu teotha an samhradh. B’fheàrr leòsan beatha shìtheil m’an cagailtean fhéin, ’gam falach fhéin, air cùl phàipearan-naidheachd, ag éisdeachd ri mnathan a’ trod riutha a chionn gun do chaill iad cóig notaichean a’ cur gheall aig réis nan each an àite pàidheadh cunntais an fheòladair. Agus nam biodh an trod tuille is nimheil, dh’fhaodadh iad gabhail a mach a dh’ionnsaigh an tigh-leanna aig oisinn na sràide, far am biodh gillean spòrsail eile ’gan dòrtadh sìos na slugain ann


[TD 69]

an cabhaig mun cuireadh na Cuspainnich mhallaichte sgillinn eile air prìs na glaine. Uime sin bha e duilich do na Cuspainnich is do na maoir aon Ghàidheal fhaighinn ann an Sidni a bhiodh deònach deachdadh a leughadh ann an Gàidhlig no ann an cànan sam bith eile — bha iad glé choma ged a dheanadh Egon Kisch a dhachaigh ann an Astràilia fhad ’s a bhiodh e beò, a dh’aindeoin nan Cuspainneach. Ach mu dheireadh thall dh’innis cuid-eigin dhaibh gu robh Gàidhlig aig fear de na maoir, Sergeant MacAoidh, agus mar sin rinn na Cuspainnich suas an inntinn gun tuille dàil gu robh cumhachd aca MacAoidh a cho-éigneachadh gu leughadh an deachdaidh, ’ga dheòin no ’ga aindeoin, mun tòisicheadh a’ chùirt. Rinn an truaghan sin mar a dh’òrdaich iad, le fìor dhroch ghean, anns an smodal Gàidhlig air an robh cuimhne aige. Dh’fhàilinn an Comunnach, agus b’e òrdugh na cùirte — Cùirt Iosal Shidni — gum feumadh e seòladh á Sidni gu Hamburg air a’ cheud bhàta a bha freagarrach.

Ach cha b’e seo binn dheireannach nan cùirtean. Bha Kisch fada bho bhith ’na bhaothaire gun tonaisg. Chuir e brath a dh’ionnsaigh an fhir-tagairt a b’ainmeile a bha ann an Sidni, A. B. Piddington, agus thug esan air na Cuspainnich agus air na maoir a’ chùis a chur mu choinneamh Ard-chùirt Astràilia. Anns a’ chùirt a lean cheasnaich am fear-lagha an sergeant gum mion mu dheighinn an deachdaidh a leugh e do Khisch, agus cha robh e fada air an t-seòl sin an uair a bhuail amharas e gum b’e fìor dhroch sgoilear Gàidhlig a bha ann am MacAoidh agus nach robh fòghlum litreachail aige idir anns a’ chànan sin a thuille air àireamh bheag de ràdhan cumanta, mar a tha “Ciamar a tha sibh?” agus “Tha gu math.”

Bha dà leabhar aig Piddington air a’ bhòrd-sgrìobhaidh air a bhialaibh, agus thug e siosar as a phòca agus geàrr e duilleag as gach leabhar. Thug e aon duilleag do’n t-sergeant agus chùm e an té eile ’na làmhan fhéin. An uair sin dh’iarr e air MacAoidh cuibhreann de’n duilleig eadar-theangachadh bho’n Ghàidhlig agus a leughadh a mach ann am Beurla ann am fianais an Ard-bhreithimh. Rinn an sergeant sin agus, an uair a chrìochnaich e, leugh Piddington an sgrìobhadh a bha air an duilleig aige fhéin ann am Beurla ann an éisdeachd a’ Bhreithimh. Cha robh coltas sam bith aig an dà leughadh ri chéile — bha an leughadh air an t-sergeant a’ ciallachadh aon rud agus an leughadh aig an fhear-lagha calg-dhìreach ’na aghaidh. Thug am Breitheamh an aire. Is ann an uair sin a leig Piddington leis a’ phiseig leum a mach as a’ phoca.


[TD 70]

B’iad na leabhraichean a bha aig Piddington air a’ bhòrd m’a choinneamh dà Bhìobull, aon dhiubh ann an Gàidhlig agus am fear eile ann am Beurla, agus a’ chuibhreann a bha aig an t-sergeant ri eadar-theangachadh, dé a bha ann ach Urnuigh an Tighearna ann an Gàidhlig! Càit no cuin an deach na Sgriobturan Naomha a chur gu a leithid a dh’fheum? — a’ dearbhadh nach robh ann am MacAoidh no ann an Cuspainnich Riaghaltas Astràilia ach cealgairean! Cha robh ceist eile aig an fhear-lagha ri chur no aig an t-sergeant ri fhreagairt — cha robh feum air tuille ceasnachaidh. Bha aineolas MhicAoidh air a dhearbhadh, agus, a réir coltais, bha binn na Cùirt Iosail mì-laghail.

B’e barail nan daoine a bha a làthair gun canadh am Breitheamh gun do bhuinig Kisch a’ chùis agus gum biodh cead laghail aige fuireach ann an Astràilia, nam b’e sin a thoil — do bhrìgh gu robh leughadair an deachdaidh gun fhòghlum anns a’ chànan a chaidh a thaghadh. Fìor gu leòr, thug am Breitheamh a’ bhuaidh do’n Chomunnach, ach bha a’ bhinn aige stéidhichte, cha b’ann air aineolas an t-sergeant ach air stéidh eile. Thubhairt e nach e cainnt laghail a bha anns a’ Ghàidhlig idir, ach atharrais de chànan, <eng>“patois”<gai> no <eng>“dialect,”<gai> mar a their iad anns a’ Bheurla. Cha do dh’ainmich e cànan màthaireil na “h-atharrais”. Nam biodh eadhon beagan eòlais aige air cànain Cheilteach, chanadh sinn gum b’e a bheachd gum b’e meur no meanglan de Ghàidhlig na h-Eirinn a tha ann an Gàidhlig Albannach, ach tha mi amharasach gu robh e tur aineolach air a’ chùis. Uime sin tha e coltach gu robh e a’ smaointeachadh gum b’e seòrsa de Bheurla “leathainn” a tha anns a’ Ghàidhlig againne, cainnt, mar gum biodh a bhuineas do’n aon teaghlach litreachail ris a’ Bheurla aig a’ bhàrd Burns no aig a’ ghloicear, Harry Lauder. Coma co dhiùbh, bha a’ Ghàidhlig, an déidh còig bliadhna, air a h-inbhe àrd ann an cùirtean-lagha Astràilia a chall. Fhuair Egon a shaorsa ann an Astràilia, ach cha do mhair i fada. Beagan làithean an déidh fheuchainn thagh na Cuspainnich cànan eile air nach robh e eòlach, dh’fhàilinn e anns an deachdadh ùr, agus chaidh òrdachadh air ais d’a dhùthaich fhéin. Ach mun dubhairt e “Slàn leibh” ri cladach agus cànain Astràilia, dh’innis e do na fir-naidheachd <eng>(reporters)<gai> gum b’e cànan urramach a bha anns a’ Ghàidhlig, agus gu robh dòchas aige a h-ionnsachadh uair-eigin.

Anns a’ cho-dhùnadh tha smaoin no dhà a’ tighinn thugam:


[TD 71]

(a) Rinn am fear-lagha gloic de’n t-sergeant anns a’ chùirt, ach có a bha coireach? An lagh no MacAoidh no Piddington? Chan ’eil teagamh sam bith nach e droch lagh a bha ann an lagh an deachdaidh, agus, ma tha an lagh uireasbhaidheach ann an ceartas agus ann an gliocas, bhitheadh e beairteach ann an foill.

(b) Bhiodh e duilich nì na’s neònaiche a leughadh ann an eachdraidh Impireachd Bhreatainn na an tachartas a bha seo — cànan a bha air a bacadh ann an Breatann ré iomadh bliadhna an déidh Chuil-lodair ’ga cur gu seirbhis ann an sàbhaladh Impireachd luchd no Beurla bho an naimhdean.

(c) Tha tuille ionghnaidh orm gum b’e mac cruiteir á Uibhist-a-Deas a chuir poit bhrochain Achd nan Coigreach ann an Astràilia bun-os-cionn air an teine. Is e atharrachadh ann an laghan Astràilia an duilleag a b’ìsle a bha ’na leabhar. Ach is iomadh rud a thachras ri fear-an-fhalbhain. Có aige a tha fios dé a tha ’ga fheitheamh air cùlaibh na beinne?


[TD 72]

Air a chlò-bhualadh agus air a chur a mach le: —
Paipear-Naigheachd Steòrnabhaigh,
10 Sràid Fhrangain, Steòrnabhaigh,
Eilean Leòdhuis.
