[TD 299]

NA ROCAIDEAN AGUS AN T-IASGACH
Leis an URR. SEUMAS MOIREASDAN

Bha mi glé thoilichte an uair a dh’iarr fir-deasachaidh “Gairm” orm sgrìobhadh mu’n chron a tha obair nan rocaid an Uibhist a’ dol a dhèanamh air an iasgach, oir chunna mise a leithid so de shuidheachadh roimhe ’nam eilean fhéin is tha sin gam fhàgail nas togarraiche agus, ’s dòcha, nas comasaiche, air nas urrainn mi a dhèanamh ás leth iasgairean Uibhist is Bharraidh.

Fad bliadhnaichean mu dheireadh a’ Chogaidh bha muinntir nan eilean, gu sònraichte Leódhus is Na Hearadh, a’ deanamh airgead mór as a’ Chlò Mhór, gu ìre mu dheireadh ’s gun deach a h-uile eathar iasgaich ach beag sna h-eilein sin a thoirt air tìr. Cha d’fhuair obair an iasgaich fhathast seachad air a so am badan, gu h-àraidh a’ Leódhus. Bha mi uasal riamh ás an fheadhainn, cleas muinntir m’eilein fhéin, Scalpaidh Na Hearadh, nach do chaill am misneachd anns an iasgach. Dh’fhàg sin na h-àitichean sin soirbheachail an diugh, ged is fhada bho chaidh an aghaidh obair a’ chlò (co-dhiù a-measg an t-sluaigh).

Tha an aon seòrsa suidheachadh sin an Uibhist an diugh; ma theid obair nan rocaid a chur am meud mar a thathas an dùil, cuiridh so bacadh air iasgach nan giomach is gu h-àraidh air an adhartas ris an robh dùil sna bliadhnaichean romhainn.

Nise, tha feadhainn ann an diugh, mar a bh’ann ri linn a’ Chlò Mhóir aig nach eil ùidh ach ann a bhith tionail an tuilleadh ’s an tuilleadh de dh’airgead gun ghuth gu bheil an duine comasach air dòigh-beatha nas spéiseile na so—an dà chuid san t-seadh spioradail agus dhaonda. Chan eil e cur dragh sam bith air an fhear aig nach eil de cheann-uidhe ach pacaid-pàidhidh is pinnt gu faodadh obair a bhith aige a fhreagradh ’s a chuidicheadh na b’fheàrr le suidheachadh is dòigh-beatha an eilein sa bheil e beò. Tha feadhainn dhiubh so stròdhalach, cuid eile spìocach. Tha cuideachd an sùil an còmhnuidh a-mach airson obair nach eil ag iarraidh ach cho

[TD 300]

beag ’s a ghabhas de neart is de eanchainn. (Feumar aideachadh gu bheil cuideachd daoine a so—mar a tha an àitichean eile—a tha cho riaghailteach ’nam beatha ’s cho ciallach ri duin’ eile ach aig an robh barrachd ùidh riamh san t-seòrsa obrach a gheibhear aig càmp nan rocaidean na bh’aca ann am fearann no san iasgach.)

Glé thric tha cus spéis ga thoirt do dhaoine mì-reusanta, beag earbsa, cleas an fheadhainn a dh’ainmich mi mu thràth; tha so a’ tachairt anns gach dreuchd, eadhoin mo dhreuchd fhéin. Tha iad so gu tric math air an obair agus fada a-stigh air na h-urracha móra: tha iad ’nan cnap-starra a’ rathad iomadh atharrachadh a bhiodh; chum math an t-sluaigh.

Tha iomagain mhór ormsa a thaobh mar a tha gnothaichean an Uibhist an diugh. Tha e toirt ’na mo chuimhne na facail tùrail rabhaidh so ás na Sgriobtuirean: “Dhì-chuimhnich Israel a Chruith-fhear, agus thog e teampuill; agus chuir Iùdah an lìonmhoireachd caithrichean daingean.” Ma tha Roinn an Airm a’ dol a’ leantail air dol-a-mach a chuireas grabadh ann an obair an iasgaich, obair stéidhichte a chionn linntean an Uibhist, chan eil teagamh sam bith nach eil a so ach an aon seòrsa faoineas air a bheil an Sgriobtur a’ talach.

Ma tha piseach a mhaireas a’ dol a thighinn air ar n-eileanan—agus air an t-siorrachd cuideachd—’sann o òigridh cleas an fheadhainna a tha ris an iasgach a thig e: daoine a tha mothachail air an dleasdanas agus eudmhor ’nan dreuchd, daoine aig a bheil spéis do eilean an àraich is a tha deònach am beatha a chur seachad ann. ’Se an gliocas e do na h-uile buidheann riaghlaidh aig a bheil gnothaich ri na h-eileanan an òigridh so a bhrosnachadh gu bhith leantail ris a’ chaithe-beatha ionmholta so a thagh iad.

Tha òigridh Uibhist is Bharraidh airidh air a h-uile cuideachadh is brosnachadh a thoirt dhaibh. Tha iad ealanta ’nan obair agus ar leth adhartach. O chionn bhliadhnaichean a nis tha air a bhith dol eagallach math leotha: an 1966 choisinn an t-iasgach anns na h-eileanan so £20,000; chaidh faisg air £50,600 a chosnadh an 1968— faisg air trì uidhir a’ chiad àireamh. Mura teid stad a chur orra, tha h-uile coltas gur ann o neart gu neart a theid an t-iasgach sna bliadhnaichean romhainn.

Feumar cuideachd cuimhneachadh nach eil ach dà bhliadhna bho chaidh crìoch a chur air an rathad an eilean Ghriomasaidh, an sgìre anns am motha bheil de bhàtaichean is de iasgairean. B’aithne dhòmhsa athraichean is seanairean a’ chuid mhór de na h-iasgairean òga a tha an Griomasaidh an diugh. Tha an sinnsre air a bhith ris an iasgach o linntean. Bha na daoine gnìomhach so ás aonais seòrsa sam bith de rathad ged is math a thoill iad e. A nise tha rathad aig am mic ’s an oghaichean cho math ri gin an Uibhist is

[TD 301]

tha an t-iasgach math; mar sin, tha e glé leamh dh’an òigridh so is ’na bhriseadh-dùil trom gu bheil an Riaghladh a’ bagairt am beòshlaint aig àm a tha cho fìor ghealltanach. ’Se cùis-mhaslaidh a tha so do’n luchd-riaghlaidh.

Chì sinn meud a’ chunnart ma bheachdaicheas sinn gu bheil 35 bàta ag obair sna h-eileanan so, is mu 70 de sgioba orra: tha so a’ciallachadh gu bheil mu 300 duine an urra ris an iasgach airson am beòshlaint.

Feumar cuimhneachadh gur eudar do’n iasgair a bhith air a riaghladh le cor is atharraichean na mara ’s na h-aimsir; ma thig air ar n-iasgairean cumail cuideachd ris na h-uairean a chuireas Roinn an Airm a-mach dhaibh, tha so a’ dol a dheanamh an obair cha mhór do-dhèanta. Ged a mhaireadh obair nan rocaid 30 bliadhna, b’olc an éirig so airson obair a bha stéidhichte anns na h-eileanan o linntean, agus a mhaireas, ma leigear cead dhith, gu deireadh tìm.

Chan eil mi a so ach a’ toirt iomradh air an difeir a nì obair nan rocaid air leas saoghalta nan eilean; tha cron eile ann a tha i buailteach a dheanamh nach gabh tomhas. Biodh Roinn an Ainm air am faiceall mas toill iadsan cuideachd an gearain a rinn an sgrìobhaiche o shean air Clann Israel: “Dhì-chuimhnich Israel a Chruith-fhear, agus thog e teampuill.” Ach gun soirbhicheadh Dia le iasgairean nan eilean agus an co-oibrichean dìleas <eng>Hebridean Shellfish Ltd<gai>.

[Sanas]

[TD 351]

AN TORADH SEARBH
le CAILEIN T. MACCOINNICH

‘GUS an dean am bàs ar dealachadh;’ bha na briathran ùr ’s a nise cho geur cràiteach an inntinn Maireid ’s a bha iad an latha labhair i iad ás deidh a’ mhinisteir aig an altair. Ag éisdeachd ris a’ bhreitheamh a’ cur fa sgaoil a ceanglaichean pòsaidh le guth fuar cothromach an lagha, bha iad mar dhealg ghuineach ’na cuimhne.

Bha coire taobh air thaobh; “bheir Gràdh buaidh air na h-uile nithean’ tha sean-fhocal ag ràdh, ach tha gràdh is gràdh ann. Thàinig Tòmas is Mairead goirid sna beusan a tha cumail beatha phòsda air bunait a riain ’s a’ cho-chòrdaidh—gliocas, co-fhaireachadh agus foighidean. Cha b’urrainn a bhith aig a’ chùis ach an aon chrìoch—an dealachadh.

Thagair an dithis còir air an teaghlach, dithis nighean, Màiri mu thrì bliadhna a dh’aois ’s Oighrig beagan is trì mìosan. Ghleidh Mairead a tagradh a thaobh cho òg ’s a bha na pàisdean agus faodaidh e bhith a chionn’s nach do mheas an lagh an athair freagarrach air an cùram a ghabhail. Cha robh stuamachd na suim dleasdanais a leantainn nàdur Thòmais.

Goirid an deidh an sgaraidh bhochd a bha so dh’fhàg Tòmas an dùthaich ach càite an dug e cheann fodha cha b’fhiosrach le neach san sgìre. Chaill eadhoin a chàirdean tòir air, ’s am beagan bhliadhnaichean cha robh guth gu robh leithid riamh ann. Ma bha àite aige an cridhe ’s an cuimhne Maireid bha sin am folach o chàch.

Chaidh na bliadhnaichean seachad; thug caochladh tìm, ’s faodaidh bròn na féin-dhìtidh preasadh an gnùis Maireid ’s liathadh an gruag a cinn. Bha i féin ’s a dithis nighean a’ còmhnaidh maille ri h-athair—e féin ’na bhanntraich o chionn còrr is deich bliadhna. Ma bha nì ann a bheireadh togail d’a cridhe ’se bhith faicinn nam pàisdean a’ fàs suas gu fallain, dreachmhor, deagh-bheusach, gràdhach air am màthair ’s measail air an t-seanair a thug dachaidh is furan dhoibh an àm am feuma.

Ach cha robh copan a doilghis fhathast làn. Tha cuid a’ creidsinn gu lean peacadh nan athraichean an gineal, thun an treas ’s an ceathramh linn; tha reusan is cothrom ag àicheadh so, ach dùisgidh

[TD 352]

samhail na h-eachdraidh a leanas smuaintean an-shocrach an inntinn neach sam bith tha dualach Lagh nan Deich Ainteannan a ghabhail ro litireil.

Bha Oighrig mu ochd bliadhna deug nuair theann i ri leannanachd. Cha robh nì aig a màthair na seanair an aghaidh sin oir bha fear a roghainn ’na òganach deas, foghainteach, cliùiteach, beusach an sùilean gach aon do’m b’aithne e, agus air a dheagh chàradh a thaobh stòrais. Cha do choisinn Uilleam Moireach riamh dha fhéin ach meas is deagh-ghean a-measg a chuid choimhearsnach. Bha an dithis freagarrach air a chéile. Theireadh daoine mu Oighrig, gur minic a chinn deagh phòr á droch stoc, ’s cha robh na càirdean a nis ach a’ feitheamh ri latha na bainnse bhith air a shuidheachadh.

Ach ’s luath a thig an caochladh, agus sin gu tric air thuairmeas—nar sealladh-ne co-dhiù!

Theann an Cogadh Mór ’s ’na réis iomadh sgaradh. Ged rinn am bàs corra bheàrna an teaghlaichean ré nam bliadhnaichean trioblaideach so, agus ioma dealachadh eadar leannain is càraidean pòsda, ’se ’n t-aobhar bròin bu mhotha gu robh sgaraidhean ann nach do rinn am bàs idir. Chan e gu robh Oighrig mì-dhìleas idir do Uilleam fhad’s a bha e san arm—mar thachair ro mhinic do leannain ’s do mhnathan pòsda. ’Sann ás deidh a’ chogaidh a thachair an tubaist.

Goirid an deidh do Uilleam tigh’nn dhachaidh, ’s e nise saor o sheirbhis na rìoghachd, thàinig dithis ghillean gasda air an do chuir e eòlas san arm a chur seachad forlaidh maille ris, Seòras Bàn á Canada agus Artar Cabhannach ás na Stàitean. Bha an dithis aca agus bliadhna seirbhis fhathast air thoiseach orra, mu faigheadh iad saor chead gu bhith tilleadh do’n dùthaich fhéin.

Mar a bha nàdurra gu leòr thachair iad le chéile air Oighrig ’s i ’nuairsin fo cheangal-pòsaidh aig Uilleam—’s b’e so toiseach na trioblaid. Cha bu luaithe a dh’amhairc Artar is Oighrig air a chéile na thuit iad an gaol, ’s chaidh Uilleam a chur air chùl mar chaidh iomadh fear roimhe. ‘Trì nithean a thig gun an iarraidh—an t-eagal, an t-eudachd ’s an gaol’, ars am bàrd agus is éiginn gur ann mar sin a thainig an gaol a ghlac Artar is Oighrig. Bidh e colach gu robh strì chruaidh an cridhe gach aon aca. Artar air a chur gu deuchainn eadar tagraidhean na h-onarach ’s na dìlseachd d’a charaid, agus

[Sanas]

[TD 353]

an gaol a bha cur ciall is reusan an neo-shuim: Oighrig air a tarraing gu Artar le le co-éigneachadh a’ ghaoil cheudna, ’s aig an aon àm ga dìteadh féin airson mar a bha i beantainn ri Uilleam. Bha an dithis a’ faireachadh ciontach mu’n chùis, ach bu bheag sin seach na bha freasdal a’ cumail am folach orra, na robh fhios ac’ uile air.

Thill Artar agus Seòras do’n chàmp aca an ceann a deas Alba an ceann trì seachdainean ach ’s gann a rachadh latha seachad an deidh sin nach robh litir a’ ruigheachd Oighrig o ’leannan ùr, ’s nach robh i sgrìobhadh thuige air ais. Shiùbhladh iad mìltean a choinneachadh a chéile nuair bhiodh latha na dhà saor aig Artar o’n chàmp; cha chuireadh comhairle màthar na seanar tilleadh air Oighrig na bu mhotha na chuireadh achmhasan is earal a charaid bacadh air Artar. Cha robh fada gun dug muinntir a’ bhaile an aire nach robh fàinne Uilleim tuilleadh ri fhaicinn air miar Oighrig.

Chan eil cinnt cuin a thuig Uilleam féin mar bha an gnothaich, ach cia b’i cuin neo cia mar, tha aon nì cinnteach, ’se sin gun dàinig an t-athrrachadh bu mhotha air a nàdur. O bhith ’na ghille ciùin, socrach tuigseach ’sann a dh’fhàs e gu bhith gruamach, buaireasach, geur air a theangaidh ’s doirbh cur suas leis. Rinn foill a charaid ’s mealladh a leannain scorradh ’na ghnàthas nach d’rinn gach uabhas a chunnaic ’s a dh’fhiosraich e fad chóig bliadhna ri aghaidh cogaidh.

Thadhail e uair agus uair air Oighrig, reusanaich rithe, ghuidh e oirre, rinn e gach nì a b’urrainn fear a dhèanamh gu a gaol a chosnadh air ais ach bu dìomhain gach oidhirp. An oidhche mu dheireadh a thadhail e, nuair a thuig e nach robh feum na stà dha bhi ri tagradh, thionndaidh e taobh eile d’a nàdur ri Oighrig—taobh a chuir eagal oirre. Cha do dhìochuimhnich Mairead riamh na briathran mu dheireadh a labhair Uilleam ’s e dol a-mach air an dorus; “Ceart gu leòr, Oighrig, ach mo mhionnan-sa dhuit nach teid fàinne pòsda Artair Chabhannaich air do mheòir an taobh-sa de’n uaigh.”

An ceann latha na dhà thog Uilleam air ás an àite, agus airson ioma mìos cha chualas guth na sgeul air. Ma bha robhas aig a chàirdean air bha càch air cùl a sheanchais. Cha b’fhada gu robh fàinne Artair ri fhaicinn air miar Oighrig ’s bha fhios aig na h-uile gu robh làn dùil aca pòsadh mun tilleadh e dhachaidh do na Stàitean. Bhiodh Mairead aig uairean an-shocrach gu leòr ’na h-inntinn ’s i cuimhneachadh briathran Uilleim, ach bha i beò an dòchas gu robh esan fada thall thar chuan ’s air a’ chùis a leigeil air dhìochuimhn. Ach daonnan an grùnnd a h-inntinn bha faireachadh an-fhoiseil nach de’n t-seòrsa a leigeadh cùis cho cudthromaeh air dhìochuimhn a bha Uilleam idir. Faodaidh sinn a bhith cinnteach gu robh i na bu shaoirsneile ’na h-inntinn nuair a thàinig latha mór a’ phòsaidh gun ghuth o Uilleam neo smid mu thimcheall o neach san sgìreachd. A réir coltais lean e ceum a fir fhéin a chaidh ás an t-sealladh mar gun

[TD 354]

sluigeadh an talamh e. Bha gach ullachadh airson a’ phòsaidh ’s na bainnse deas, chruinnich na càirdean ’s na h-eòlaich, ’s ged tha e fìor nach robh uimhir an làthair ’s a bha air a bhith ann nam b’e Uilleam a bha toirt Oighrig thun na h-altarach, a dh’aindeoin sin uile bha còmhlan gasda a’ feitheamh, nuair a dh’fhosgladh an eaglais airson seirbhis a’ phòsaidh. Choisich Oighrig suas an tranns air gàirdean bràthair a màthar agus sheas sgioba na bainnse gu stòlda òrdail fo chomhair a’ mhinisteir. Thòisich an t-seirbhis anns an dòigh àbhaistich. Faodaidh gu robh sùil gach aon a-stigh air a’ chàraid ’s aire gach neach gu dùrachdach air briathran a’ mhinisteir; co-dhiù gha do mhothaich duine do Uilleam a’ tighinn a-steach gu fàth fiata ’s a’ suidhe air cùl a’ chomhthionail.

Chaidh gach nì air adhart gu réidh rianail gus an do ràinig am ministeir na briathran, “Agus mas aithne do neach air bith aobhar cothromach tha bacadh an dithis so o bhith air an ceangal ri chéile gu laghail am pòsadh, labhradh e nis air neo fanadh e gu bràth ’na thosd.” Thionndaidh gach ceann is sùil mar aon nuair a bhris guth Uilleim a-mach air cùl chàich “’S aithne dhòmhsa aobhar agus so e; tha lagh Dhé is dhaoine a’ toirmeasg do phiuthar ’s do bhràthair pòsadh.” Anns an t-sàmhchair a lean, choisich Uilleam suas an tranns agus chàirich e pasgan phàipeirean air beulaibh a’ mhinisteir. Thug an t-urramach còir sùil orra, dh’atharraich a ghnùis agus chrom e cheann gu tuilleadh sgrùdaidh a dhèanamh. Ars esan mu dheireadh, “A chàirdean, tha mi duilich nach fhaod mi dol nas fhaide leis an t-seirbhis so: rachaibh dhachaidh gu sàmhach òrduil gu faigh sinn cothrom dol a-steach do’n chùis mhì-fhortanach so.”

’Sann eadar dithis fhear a ghiùlaineadh a-mach Oighrig. Sgaoil an sluagh le iomadh ceisd air am bilean agus móran a bharrachd ’nan inntinn. Ach cha b’fhada gus an dàinig brìgh a’ ghnothaich gu solus agus b’e sin an sgeul fhada neònach. O’n chiad latha chunnaic Uilleam Oighrig is Artar ri taobh a chéile, bhuail e dhachaidh thuige gu robh iad anabarrach colach ri chéile—cha b’urrainn piuthar is bràthair a bhith na bu cholaiche. Ach chan eil cinnt sam bith againn gun do dhùisg sin amharus ’na inntinn air neo gur e a ghluais e do na Stàitean a rannsachadh mu theaghlach ’s mu dhachaidh Artair. Faodaidh gur ann an dòchas gu lorgadh e gu robh bean aig Artar a cheana—mar is tric a thachair aig àm a’ chogaidh—a theann e ri rannsachadh. Fhuair e fear lagha agus cha d’fhàg esan toll na cial nach do sgrùd e; lorg e gur ann á Alba thàinig Tómas Cabhannach athair Artair, gun atharraich e ainm an deidh tigh’nn do na Stàitean agus gur e Friseal a b’ainm dha roimhe sin. Ged nach robh Uilleam ach òg nuair a dhealaich Tómas Friseal ’s a bhean Mairead, bha e eòlach air an eachdraidh bhochd a dh’fhàg Oighrig gun athair, ’s cha do stad e gus an de lorg e gun teagamh sam bith gum b’e Tómas Cabhannach an dearbh Thómas Friseal a b’fhear do Mhaireid

[TD 355]

’s a b’athair do Oighrig. A réir coltais phòs Tómas sna Stàitean an deidh ainm atharrachadh agus b’e Artar a mhac; ach bha Artar an aineolas air eachdraidh athar; cha robh dh’eòlas aige air a’ chùis ach gur ann á Albainn Nuadh a thàinig e.

Carson a chùm Uilleam so uile an duathar air daoine thun na mionaid mu dheireadh? Carson a roghnaich e an eaglais gus an naidheachd bhochd nàireach innse? An robh e air a bhuaireadh chum na bha fhios aige air a chumail am folach gu’m biodh e ro fhada an gnothach nàr a leasachadh? Có a rannsaicheas smuain na h-inntinn na fulangas a’ chridhe th’air an cruaidh sgiùrsadh? Cha d’fhuair neach eile mach freagradh nan ceisdean sin; dh’fhàg Uilleam an dùthaich ’s chan fhios am beò na marbh e.

Thill Artar dhachaidh nuair bha tìm a sheirbhis suas. Bha copan bròin Maireid làn; roimh cheann na bliadhna chàireadh i san ùir ri taobh a màthar.

Agus Oighrig? Cha dug am bròn am bàs dhi, ach ged tha còrr is fichead bliadhna air triall on thachair so, cha dug i riamh sùil air fear eile, ’s a réir coltais, mur deachaidh fàinne pòsaidh Artair air a miar, chan e dualach gun teid fàinne fir eile fhad’s is beò i.

[Sanasan]

[TD 359]

<eng>GEOGRAPHY<gai> NA H-ALBANN

(11) SIORRACHD INBHIRNIS TIR-MOR (5)

le ALASDAIR I. MACASGAILL

Riaghladh

Air cho beag agus gu bheil àite is fheàirrde e riaghladh òrdail ceart a bhith air, bho na conastabuill anns a’ chlachan gu Fir-pàrlamaid airson gach àireamh sluaigh an ceann a chéile an Tigh nan Cumanta airson na rìoghachd.

Anns a h-uile baile-mór tha feadhainn air an taghadh bho àm gu àm leis an t-sluagh gu bhith a’ coimhead as déidh cùisean a’ bhaile sin. Tha an àireamh a réir meud a’ bhaile. Tha Comhairle-Baile mar so anns na trì bailtean an Siorrachd Inbhirnis, agus ma ghabhas sinn cùisean anns a’ cheann-bhaile tuigidh sinn mar a tha iad air an taghadh as A’ Ghearasdan agus ann an Cinn a’ Ghiùthsaich cuideachd.

Tha duine air fhichead air Comhairle-Baile Inbhirnis, agus asda sin taghar Pròbhaist, ceithir bàillidhean, Ionmhasair, agus fear ris an canar “<eng>Dean of Guild<gai>”—Ceann Cùirt nan Togalach-Bithidh an taghadh sin air fhàgail aca fhéin.

Ach, co ás a tha an duine ar fhichead a’ tighinn an toiseach? Tha seachd roinnean air a dhèanamh air a’ bhaile, agus faodaidh trì Buill-comhairle a bhith aig gach roinn. Ma tha barrachd air triùir deònach air an dreuchd a tha so a ghabhail orra, agus gum faigh iad feadhainn a chuireas an ainm air adhairt, feumaidh taghadh a bhith ann an uair sin. Tha cothrom aig gach duine—fireann na boireann, chan eil deifir—coinneamhan a chumail, na am beachdan a chur fa chomhair muinntir na roinne aca fhéin ann an dòigh a chì iad freagarrach, agus air là àraidh tha na bhòtairean a’ taghadh an triùir sin as freagarraiche ’nam beachd-san. Tha gach duine a tha air a thaghadh mar sin a nis an Comhairle a’ Bhaile airson trì bliadhna ach mas e agus gun leig e ás an dreuchd roimhe sin agus gun téid cuideigin eile a thaghadh ’na àite, chan urrainn an cuideigin

[TD 360]

so ach na tha gun ruith de’n trì bliadhna a chur a-steach mar Bhall-comhairle; aig ceann na h-ùine sin feumaidh e (neo i) a bhith air a thogail ás ùr.

Tha gnothaichean air an oibreachadh a nis chum agus gu bheil aon de’n triùir anns gach roinn a’ leigeil dheth an dreuchd gach bliadhna—trìtheamh earrainn Comhairle a’ Bhaile. Ma tha iad sin airson an t-uallach a ghabhail orra a rithist, agus nach eil duine sam bith anns na roinnean aca-fhéin ag iarraidh a dhol ’nan àite, is math, ach ma tha feadhainn eile ag iarraidh a-steach cuideachd feumaidh taghadh eile a bhith air a dhèanamh leis na bhòtairean anns na roinnean far a bheil am barrachd air an aon bhall ag iarraidh a-steach. Agus mar sin gach bliadhna.

Tha am Pròbhaist air a thogail mar as trice airson trì bliadhna, ach ma tha càch deònach agus gu bheil e fhathast ’na Bhall-baile, faodaidh e cumail air adhart ’na Phròbhaist cho fada agus a tha iad le chéile deònach. Chan eil ùine mar sin air a chur roimh Phròbhaist, ach feumaidh e a bhith air a thaghadh mar Bhall-baile gach trì bliadhna dìreach mar chàch.

Tha an t-Ionmhasair air a thogail airson trì bliadhna anns a’ chiad dol a-mach, ach cho fada ’s gu bheil e ’na Bhall-baile faodaidh e an dreuchd a bhith aige cho fada agus a chumas e fhéin e, ma thaghas càch de’n chomhairle e. Tha na Bàillidhean air an togail leis a’ chomhairle airson suas ri trì bliadhna, mar a tha freagarrach a réir na tha aca ri dhol roimh an ath thaghadh comhairle. Gu math tric nithear Bàillidh de Cheann Cùirt nan Togalach air dha bliadhna chur a-steach san dreuchd sin.

Tha an luchd-dreuchd sin air an cur air leth, mar a tha iarraidh orra, aig ceud choinneamh na Comhairle-Baile an déidh an taghaidh bhliadhnail anns a’ Chéitinn. Chan e mhàin gu bheil am Pròbhaist

[Sanasan]

[TD 361]

’na cheann air Comhairle-a’-bhaile, gu bheil uallach an airgid air an Ionmhasair, agus gu bheil aig Ceann Cùirt nan Togalach ri cead a thoirt seachad mus fhaodar tigh sam bith a thogail na atharrachadh ach tha cuideachd dreuchdan sònraichte an urra riutha fhéin agus ris na Bàillidhean mar bhreitheamhnan baile. Thig orra aig amannan a bhith as an Tigh-chùirt agus binn a thoirt a-mach, an uair nach eil an cron ro uabhasach. Chan urrainnear uisge-beatha na stuth làidir eile a reic gun chead, agus is iadsan a’ chùirt airson cead a thoirt seachad, ach chan eil facal aig Ceann Cùirt nan Togalach anns a’ ghnothach sin.

Tha an dà bhaile eile anns an t-siorrachd air an aon dòigh, ach dìreach nach eil uibhir ann diubh. Chan eil pàigheadh aig duine dhiubh, ach cosgas sam bith a tha tighinn an lùib na h-obrach tha sin air a thoirt air ais dhaibh. Mar Chomhairle-Baile tha iadsan a’ taghadh nan seirbheiseach a dh’fheumas am baile—clàrc airson seòladh a thoirt dhaibh fhéin air an lagh mar a tha i a’ buntainn riutha fhéin agus ris a’ bhaile, siamarlan, fear-deilbh thogalaichean, fear-coimhead rathaidean agus gach eile air a bheil feum aig baile.

Ged a tha na bailtean air leth leotha fhéin, tha iad a’ tighinn a-steach còmhla ri càch airson riaghladh na siorrachd. Tha naoi roinnean air a dhèanamh air an t-siorrachd: Sgìre Inbhirnis (am baile fhéin agus a-mach gu ruig Aird nan Saor, Cròidh, a’ Mhòigh agus Dubhras), An Aird (bho Cille Chuimein gu ruig a’ Mhanachainn), Bàideanach, Lochabar, An t-Eilean Sgitheanach, Uibhist-a-tuath, Uibhist-a-Deas, Na Hearadh, agus Barraidh. Tha gach Sgìre a tha sin air a briseadh sìos a rithist a réir bailtean an àite agus àireamh an t-sluaigh. Tha deich earrannan ann an Sgìre Inbhirnis, a naoi san Aird, a trì-deug an Lochabar, a naoi san Eilean Sgitheanach, a dhà an Uibhist-a-Tuath, a trì an Uibhist-a-Deas, a trì sna Hearadh agus a dhà am Barraidh. Tha cothrom air a thoirt do gach earrann anns na Sgìreachdan sin, dithis a thaghadh, aonan airson an Sgìre a sheasamh aig Comhairle Sgìreachd, agus aonan a thogas àite aig Comhairle na Siorrachd cho math ri aig a’ Chomhairle Sgìreachd. Tha an taghadh so air a dhèanamh a h-uile trì bliadhna a h-uile duine aig an aon àm, agus a rithist chan eil pàidheadh idir a’ dol leis an urram.

Tha Comhairle na Siorrachd a’ coinneachadh cóig turais sa’ bhliadhna—sa’ Mhàirt, sa’ Chéitinn, san Iuchair, san t-Sultuin agus san Dùbhlachd. Tha riaghladh na Siorrachd gu h-iomlan an urra riutha, agus tha iadsan a’ taghadh sheirbheiseach mar a tha freagarrach gu gach obair iomchuidh a chumail a’ dol. Tha a’ Chomhairle Siorrachd—mar a tha a’ Chomhairle Baile cuideachd—a’ cur air chois comhairlean beaga ás am measg fhéin gu bhith a’ beachdachadh air cùisean sònraichte, agus gu bhith a’ cur air leth seòrsa dòigh a tha iadsan a’ smaoineachadh a b’ fheàrr a dhol

[TD 362]

timcheall orra, an t-airgead a tha iad a’ feumachadh agus mar sin air adhart. Bithidh na comhairlean sin—mar comhairle an fhoghluim, comhairle nan rathaidean etc.—a’ coinneachadh fo’n fhear-stiùiridh a thaghadh orra, mar a tha feum, agus bithidh na beachdan aca-san air an cur fa chomhair Comhairle na Siorrachd gu h-iomlan airson làn aonta fhaighinn. Tha cosgais mhór ann an riaghladh siorrachd, agus tha an t-airgead a’ tighinn bho dhà thaobh: tiodhlac na <eng>’grant’<gai> bho’n phàrlamaid do gach siorrachd, agus cìs-togalaich air gach tigh, bùth agus mar sin anns an t-siorrachd fhéin. Tha na bailtean ga thogail bho luchd-àiteachaidh nam bailtean, agus tha na h-uimhir de sin air iarraidh gu feum na siorrachd.

Tha coinneamhan aig gach Comhairle Sgìreachd dhaibh féin gu bhith a’ cur an òrdugh cùisean an sgìreachdan fhéin. Tha na h-iarrtasan aca-san air an cur fa chomhair Comhairle na Siorrachd, ma tha feum air cead air airgead a chaitheamh. Tha mar sin gach àite air a riochdachadh, agus gach comhairle agus coinneamh ag oibreachadh le chéile gus an riaghladh as fheàrr a thoirt do’n t-siorrachd gu h-iomlan.

[A’ Chrìoch]

[Sanas]

[TD 369]

An Sgeilp Leabhraichean

<eng>Hebridean Folksongs. A Collection of. Waulking Songs made by Donald MacCormick in Kilphedir in South Uist in the year 1893<gai>. Deas. le Iain L. Caimbeul agus <eng>Francis Collinson. 70/-. Clarendon Press: Oxford University Press<gai>.

Tha aobhar aig muinntir Uibhist-a-deas gu h-àraidh, agus aig luchd-Gàidhlig anns an fharsaingeachd, a bhith taingeil do Fhear Chanaidh. Fad nam bliadhnachan bho chuir e a chiad eòlas air Uibhist (agus air Barraidh) tha e air a bhith cruinneachadh ’s a’ clo-bhualadh sgrìobhaidhean Gàidhlig a bhuineas do na h-eileanan sin. Rinn e obair mhór ann a bhith a’ cruinneachadh òran, agus gu h-àraidh òrain-luadhaidh, as na h-eileanan sin. Ann a bhith a’ rannsachadh nan làmh-sgrìobhainnean a dh’fhàg Mgr. Ailein, thug e’n aire do dh’eadar-theangachadh a rinn esan air òrain a chruinnich Dòmhnall MacCarmaig ann an Uibhist-a-deas, ach cha robh sgeul air leabhar MhicCarmaig. Tha e ’na thoileachas dhomh gu robh làmh bheag agam ann a bhith lorg an leabhair so. Dh’innis Eachann MacIomhair dhomh, o chionn faisg air fichead bliadhna, gu robh leabhar-òran aige a fhuair e bho Mhairead NicAonghais, agus chuir mi ’na shùilean a chur gu Fear Chanaidh. B’e so cruinneachadh MhicCarmaig, a tha a nis air nochdadh bho’n chlò, ann an éideadh grinn, air a dheasachadh le Fear Chanaidh agus le Francis Collinson.

B’ann sa’ bhliadhna 1893 a chruinnich Dòmhnall MacCarmaig na h-òrain, na a’ mhór-chuid dhiubh, agus a réir coltais ’sann aig a mhàthair ’s aig a phiuthar a chuala e iad. Tha da fhichead ann, òrain-luadhaidh a th’annta air fad, agus cuide ris a’ Ghàidhlig na h-eadar-theangaichidhean a rinn Mgr. Ailein, agus a leithid le Fear Chanaidh, sgrìobhadh air a’ cheòl (uaireannan le grunn sheòrsaichean), agus móran de mhìneachadh air eachdraidh an luadhaidih, gnè a’ chiùil, ciall no bonn-stéidh nan séist, agus gnothaichean eile. Tha e air innse gu mionaideach co bhuaithe fhuaireadh na fuinn, agus càite bheil leth-bhreacan eile de na facail. Agus Faclair ann an cùl an leabhair.


[TD 370]

[Sanas]

[TD 371]

’Se faodail dha-rìribh a tha anns a’ chruinneachadh so de dh’òrain. Gun teagamh tha móran dhiubh air a robh brath againn roimhe so, no a fhuaireadh bho dhaoine eile o chionn ghoirid—co-dhiù o chionn 1937, nuair a thòisich Fear Chanaidh a’ cruinneachadh. Ach is math iad a bhith cruinn fo na h-aon chabair, agus cabair aig a sin a chuireadh ri chéile an 1893. Tha cuid dhe na h-òrain a tha, ’nam bheachd-sa, rudeigin troimhe-chéile, mar a tha cuid de na chruinnich K. C. Craig, ann an Orain Luaidh, ach tha feadhainn eile air a bheil coltas slàn. Tha beagan de ghearain agam mu’n eadar-theangachadh: tha cainnt Mhgr. Ailein sean-fhasanta, agus chan eil e dhìth air dearbh chiall nam facal a thoirt dhuinn. Chan fheàirrde a’ chùis so, ach ma tha facail chruaidhe ann chan eil agad ach sùil a thoirt air an fhaclair, ’s tha a’ mhór chuid air a mìneachadh an sin.

So feadhainn de na h-òrain a tha anns an leabhar: Ailein Duinn, Chaidh mi do’n bheinn ghabhail fradhairc, Craobh an iubhair, Di-Sathuirne ghabh mi mulad, Gura mise tha fo mhulad air an tulaich luim fhuair, Là dhomh ’s mi ’m Beinn a’ Cheathaich, Cairistìona, ’Si nochd a’ chiad oidhche ’n fhoghair. Tha mi’n dòchas gu ruig brìgh an leabhair so air na sgoileirean anns na sgoiltean againn, agus gum faicear e cuideachd mu na cagailtean far a bheil a’ Ghàidhlig fhathast slàn. Bithidh e prìseil aig sgoileirean cànain is sgoileirean ciùil, agus ged nach teid iad leis a h-uile facal a th’ann, bithidh móran ann a thogas smuain is ceistneachadh, agus ’sann mar so a thig adhartas.

RUARAIDH MACTHOMAIS.


Dòmhnall Ruadh Chorùna, Orain is dàin le Dómhnall Dòmhnallach á Uibhist a Tuath. [Deasaichie le Fread MacAmhlaidh is Seonaidh A. Mac a’ Phearsain] (Clò-bhualaidhean Gairm. 15t.

Tha grunn de leabhraichean Gàidhlig air tighinn a-mach o chionn bliadhna na dhà a nise, agus tha a h-uile collas gur ann am fìor-fheabhas tha an suidheachadh a’ dol. Gu chionn treise bha daoine a’ faighinn aon choire shònraichte air clò-bhualaidhean Gàidhlig agus ’se sin gu robh na h-uimhir dhiubh duilich an leubhadh ’s an tuigsinn, ach, le “Rosg nan Eilean,” “Sporan Dhòmhnaill ” agus “Orthir Tìm,” chan eil a’ chasaid so leth cho fìor a nise ’s a bha i. Tha a nise leabhar eile againn nach cuir dorradas air móran—“Dòmhnall Ruadh Chorùna,” bàrdachd cho tlachdmhor, inntinneach ’s a leubh o chionn treise.

’Se an Cogadh an toiseach a dh’fhad spiorad a’ bhàird an Dòmhnall Ruadh. Bha e 27 nuair a thogadh e a Chogadh a’ Cheusair: eadras sin is 1920 (7 bliadhna) rinn e dusan òran anns a bheil e cur an céill na chaidh o roimhe fad nam bliadhnaichean deuchainneach sin.

[TD 372]

Cha tug an Cogadh cùmadh ùr air a bhàrdachd mar a thachair do Iain Rothach. Cha mhotha na sin a tha teagamh aige san aobhar anns a bheil e sabaid no a tha co-fhaireachdainn aige ri nàimhdean mar a bh’aig Wilfred Owen is, gu ìre, aig Murchadh Moireach is T. D. MacDhòmhnaill. Ach cha duirt sin gur e bàrdachd brosanachaidh a rinn e mar a rinn Iain Ruadh Stiùbhart, Mac Mhaighstir Alasdair is leithid Rupert Brooke: tha Dòmhnall Ruadh a’ deanamh dealbh dhuinn air teothad na sabaid is air fulangas is faireachaidhean nan saighdeir.

Tha e tarrainn na deilbh gu sgileil, fileanta—

“Bha na ballaich ’s iad cho trang
Cumail thall tha bha tighinn.

Bha gach fear a caogadh sùl,
’S e air cùlaibh a chruinneig,
Ag cur peileir glas a null
Le uile dhùrachd a chridhe”;

“Cuid dhiubh laighe sàmhach,
Roinn feadh shloc a’ cràladh,
’S móran ann an spàirn dhiubh,
’G iarraidh àite teanacsa”;

agus:

“Chì mi brògan agus aodach,
Chì mi aodainn agus làmhan
Nochdte an talamh na Frainge
Far ’n do chaill mi mo chuid bhràithrean.”

Tha faireachdaidhean an t-saighdeir ’s e sabaid aige san dealbh cuideachd ’s chan eil iad idir sìmplidh—

“Mar dhaoin’ as an rian
Nì sinn sgian a tharrainn”;

agus:

“’S bha mo chridhe caoineadh
Ged bha ’n caoch ’nam eanchainn.”

Ach ’s ann nuair a tha iad a’ gabhail an anail a’ feitheamh ris an ath thuasaid as motha a tha eagal is iomagain a’ deanamh gréim orra—

“Ghillean, <eng>march at ease<gai>!
Rìgh na sìth bhith mar ruinn
A’ dol chun na strì
’S chun na cill aig Arras
Ghillean, <eng>march at ease<gai>!”;

“An oidhche mus deach sinn a null
Bha i drùidhteach a’ sileadh,
Bha mi fhèin ’nam laighe ’n cùil
’S thug mi sùil feadh nan gillean.

[TD 373]

Ochan ì, ochan ì,
Tha sinn sgìth anns an ionad,
Ochan ì, ochan ì”;

agus:

“Tha mise ’n seo ’s ’mo shùil an iar
On chrom a ghrian ’s an t-sàl;
Mo dhùrachd leig mi as a déidh
Ged thréig i mi cho tràth,
Gun fhios am faic mi màireach i
’N uair dhìreas i gu h-àrd,
Is iomart lann gu bhith ri chéil’
’N uair ’s léir dhuinn beul an là”.

Os cionn a h-uile rud tha an cianalas anns na h-òrain so—

“Cha b’e gunna mo nàmhaid
Och a b’àbhaist mo dhùsgadh,
Ach a’ cheileireachd bhòidheach
Bh’aig na h-eòin an Corùna”;

agus:

“Nam bithinn mar ian air sgiathan ealamh
A dhèanadh cabhagach leum,
Shiùbhlainn an iar ’s cha dèanainn fantail
’S an t-sliabh na b’fhaide le céinnt.”

Tha cuid a bhàird Ghàidhlig a bhios a’ deanamh òran dìreach airson gu bheil an nàbuidhean measail air an eirmseachd beòil. Bidh iad so—o Dhonnchadh Bàn gu Bàrd Phaisley—a’ tarrainn air <eng>repertoire<gai> àraidh de chuspairean: moladh nan urracha móra, àbhachd mu bhainnsean is eile, càineadh, moladh an àite dh’am boin iad. Bidh cuid eile deanamh dhàn gus faochadh a thoirt do leòn cridhe, feadhainn mar Uilleam MacCoinnich Chnoc Chùsbaig agus leannan Ailein Duinn. ’Sann de’n dara seòrsa so a bha Dòmhnall Ruadh Chorùna, a thaobh gur e uallaichean a’ Chogaidh a rinn bàrd dheth, ach tha aon rud àraidh a tha ga chomharrachadh-san a-mach o chàch. ’Se sin, aon uair ’s gun do dh’ionnsaich an Cogadh dha aig aois 27 gu robh comasan bàird aige, chum e air ri bàrdachd; nuair a thill e ás a’ Chogadh. cha robh faireachdaidhean a’ chridhe dian gu leòr tuilleadh gu bhith ’nan cuspair bàrdachd is, mar sin, stiall e air cur-seachadan nam bàrd-baile—moladh (”Calum Moireastan”); spòrs (“ Oran a’ Ghuàna,” “Oran a’ <eng>Home Guard<gai>”; moladh na tìre (“ Uibhist mu Thuath,” “Eubhal”).

Tha na h-òrain so cho math ri gin a chuala mi riamh, gu h-àraidh an fheadhainn éibhinn. Tha sùil a’ bhàird a’ ruith air sgrìob fharsainn—tha e ag aotromas mu “Mhotor Boat Heisgeir” (a’ sealltainn snas a bheòil le dealbh air an einnsein) agus “Rocaid an

[TD 374]

Ameireaganaich,” mu chor na dùthcha is mu “Cheit Nic Uisdein.” ’Se spòrs as motha tha fanear dha nuair a a tha e mach air innealan ùra is gnothaichean an t-saoghail ach tha aon dàn breithneachail aige air an <eng>H-Bomb<gai>.

So rann cho éibhinn ’s a th’ aige (ged nach eil a’ chuspair ach beag seadh)—

“Bha mi anns a’ chalbhairidh,
Is bha mi anns an néibhidh,
Bha mi ann an Arras
Is thairis anns an Eipheit,
Bha mi ann a’ pharaisiut
Ag carachd anns na speuran,
’S cha tug iad an <eng>reveille<gai> dhomh
Cho cabhagach ’s thug Seumas.”

Bho 1920 gu faisg air deireadh a bheatha, bha Dòmhnall Ruadh ’na nàdur de <eng>poet laureate<gai>. Ach, sa’ bhàrdachd mu dheireadh a rinn e tha e tilleadh a rithisd gu bhith dealbhachadh a chridhe fhéin. Rinn feadhainn de na seann bhàird—mar Donnchadh Bàn—so, ach cha robh a sin, mar a bu trice, ach smuaintean aig nach robh móran stéidh ’nan comh-fhaireachdainn. Cha b’e sin do Dhòmhnall Ruadh e; tha e fhéin ag innse—

“Tha bàs is uaigh is siorruidheachd
Ag iadhadh orm gun tàmh.”

Bha uallach air ro’n bhàs (có air nach eil nan aidicheamaid e). Bheireadh an rud a bu lugha gu chuimhne call buadhan a chuirp—

“Chuala mi’n giadh a’ tighinn o’n iar
’S a mach dha’n an t-sliabh sheòl e,
Chaidh siodach mar sgian ’nam chridhe gu fior
Is dh fhàg e mo chiall brònach.

Tha mise nis dall, cha ghluais mi ach mall,
Tha mi ’na mo cheann neònach,
Cha teid mi dha’n ghleann gu Lochan an Fhaing
Ged gheibhinn na th’ann còmhla.”

Tha e strì ris a’ bhàs a thuisginn—

“Chan fhaic mi rionnag ’s an uaigh,
Chan ’eil tuar gun éirich grian,

[Sanas]

[TD 375]

Is chan fhaic mi solus ùr
Air a chùl ’s an àird an iar.”

B’e “An Eala Bhàn” an aon fhear de òrain Dhòmhnaill Ruaidh Chorùna air an robh aithne aig móran ro ’n a so: tha sinn fada an comain Seonaidh Ailig Mac-a-Phearsain is Fread MacAmhlaidh airson an cruinneachadh snasail so a chur fa ar comhair. Tha an dà chuid lìomhadh is doimhne am bàrdachd Dhòmhnaill Ruaidh: ma tha duine airson bàrdachd san t-seann nòs Ghàidhlig fhaicinn aig h-àine, chan eil dol ás aige ach an leabhar taitneach so a cheannach.

D. I. M. L.


<eng>The Last Summer<gai>. Le Iain Crichton Smith. 25 / -. Gollancz.
<eng>From Bourgeois Land. Poems<gai>. Le Iain Crichton Smith. 25/ Gollancz.

Tha an dà leabhar so le Iain Mac a’ Ghobhainn air tighinn o’n chlò air an t-samhradh so. Tha e ’na chùis iongnaidh do mhóran na tha tighinn bho làimh an ùghdair so, ach ’se an t-iongnadh as motha cho math ’s a tha a’ mhór-chuid dhe’n obair aige. Mar tha fhios aig luchd-leughaidh Gairm tha e a’ sgrìobhadh ann an Gàidhlig cuideachd, agus tha dùil ri leabhar Gaidhlig no dhà bhuaithe anns a’ bhliadhna tha romhainn.

Bha mi riamh de’n bheachd gu robh cus eagail air Mac a’ Ghobhainn roimh a chridhe fhéin, agus gun cuireadh an t-eagal so spearrach air gun fhios da, mura bitheadh e air fhaiceall. B’e an t-eagal so a bha ga phutadh air falbh bho dhaoine slàn (mar chuspairean) agus gu ruig eanchainnean dhaoine, agus toradh an eanachainnean: leabhraichean is eirmseachd cainnte. Agus gus e fhéin a dhìon bha e a’ deanamh dia de’n chreutair so gun chridhe, agus de’n bhàrdachd a bha tighinn bhuaithe. Cha bhi bàrd beò anns an t-saoghal a th’againn, gun leabhraichean, is cha d’ rinn bàrd a bhiadh dheth a riamh gun eirmseachd cainnte, ach tha feum anns a’ chridhe cuideachd. 

Cha b’e nach robh an cridhe ag obair, ach dh’fheumadh e a bhith ag obair gu falchaidh. Tha e a nis air móran de’n eagal sin a cheannsachadh, agus chì sinn nach misde an obair aige so. Is dòcha gur h-e faochadh a bh’ann dha <eng>The Last Summer<gai> a sgrìobhadh. ’Se féin-aisneis a tha so (ma dh’fhaodas mi am facal so a chleachdadh airson <eng>autobiography<gai>). Canaidh cuid gur h-e féin-aisneis a tha an còmhnaidh anns a’ chiad nobhail aig fear-sgrìobhaidh, agus ged nach e so a’ chiad nobhail a thainig o’n chlò bho làimh Mhic a’ Ghobhainn, is dòcha gur h-e a’ chiad nobhail a sgrìobh e. Ann an dòighean eile chan ann coltach ri ciad nobhail a tha e: tha e nas ealanta, nas cinntiche air a chur ri chéile, na <eng>Consider the Lilies<gai>. Is dòcha gur h-e ciad nobhail air ath-sgrìobhadh a th’ann.

[TD 376]

An samhradh mu dheireadh anns an àrd-sgoil: ’se sin cuspair an leabhair. Dhòmhsa, agus do Mhac a’ Ghobhainn, ’se Ard-sgoil Steòrnabhaigh a th’ann, agus ann an dìomhaireachd is dòcha gun cuirinn mo chorrag air móran dhe na daoine anns an sgeulachd: Malcolm, Colin, Dicky, an luchd-teagaisg anns an sgoil. Mur eil mi air mo mhealladh ni daoine eile an cleas ceudna, a’ cuimhneachadh air Port-rìgh is Inbhirnis is an t-Oban, no àite eile, ach ’se th’agam an dràsda gu bheil an dealbh cho glan, ’s cho grinn air a tharraing ’s gu faic mi fa chomhair mo shùl e. Thug an leabhar àile an t-samhraidh thugam: flùran is cuiseagan a’ fàs ’s a’ lobhadh, gaol a’ beothachadh ’s a’ bàsachadh is na flùran fhathast a’ fàs.

Tha Malcolm, fear-innse na sgeulachd, air a tharraing gu math nas coimhlionta na càch, agus dh’innseadh so fhéin dhuinn gur h-e féin-aisneis a tha anns an leabhar. Ach tha e soilleir gu bheil gibht aig Mac a’ Ghobhainn daoine eile a thuigsinn cuideachd, agus is iongantach mura tig na gibhtean aige gu chéile ann an nobhailean eile, ann an ùine nach bi fada.

Chan e ceàird ùr a th’anns a’ bhàrdachd dha, ach saoilidh mi gu bheil blàth ùr air cuid dhe na dàin anns an leabhar <eng>From Bourgeois Land<gai>. Chì sinn a rithist an liut a th’aige air beatha a chur ann an dealbh, oir tha sùil gheur aige is eanchainn a ni taghadh. Tha an clàrc Gearmailteach a tha ag ullachadh airson bàs nan Iùdhach a’ tighinn beò dhuinn, no tigh a’ Mhinisteir, no an saighdear fichead bliadhna an déidh a’ chogaidh. Tha eirmseach cainnte ann:

<eng>There is a man who’s tethered to his dog,
and cleans his teeth in a round morning mirror,
who weeps all day for the minutest error
and snores from tidy pillows like a frog.<gai>

Tha grunn dhe na dàin a tha air a milleadh le eirmseachd anns nach eil beatha:

.................................................. <eng>A dream
of happy carbons repeats busy Nature
on an immense harmonious typewriter.<gai>

Ach ann an cuid, tha boile agus borbalachd a tha a’ tighinn an dà chuid bho’n eanchainn is bho’n chridhe, agus tha smior is beatha na bàrdachd annta so:

<eng>Take. O take that book away.
We know by instinct a far other grammar.
On a warm night of a true Scottish glamour
we stood together by a Scottish tree.

The moon was mild, the sheep peacefully gnawing
the late wet grass, as bright as hunting eyes.

[TD 377]

The tree was old. I knew it by its size
Ring on vast ring it had been long a-growing.

All love is hungry and your silken dress
thin as an insect’s wings when it is flying,
its mate beside it. You can’t hear its crying,
if cry it does, expending its brief fires.

The tree was old with bark. Dear love, consider
how from this awesome circle we will pass
into indifference and bitterness
though, ring on ring, your hair enchants the water.<gai>

Tha cuspairean nà bardachd ga lorg aig an tigh ’s air feadh an t-saoghail, agus ’se so pàirt dhe’n chomhairle a tha an leabhar a’ toirt dhuinn:

<eng>Avoid the man with the Book, the Speech Machine,
and the Rinsoed Boy who is forever clean.

Keep clear of the Scholar and the domestic Dog
and, rather than Sunny Smoothness, choose the Fog.

Follow your love, the butterfly, where it spins
over the wall, the hedge, the road, the fence,

and love the Disordered Man who sings like a river
whose form is Love, whose country is Forever.<gai>

’Se so leabhar bàrdachd cho math ’s a thàinig bho Iain Mac a’ Ghobhainn fhathast.

R. McT.


<eng>Scottish Nationalism<gai>, le H. J. Hanham. Faber & Faber. 1969. 36/-.

Cha mhisde sinn gur h-e duine á New Zealand, a bha ’na Phrofeasair ann am Politics an Oilthigh Dhun-Eidinn, agus a tha nise ’na Phrofeasair Eachdraidh ann an Oilthigh Harvard, a tha toirt a’ chiad iomradh iomlan air eachdraidh Nàiseantachd ann an Alba. Bho nach Albannach no Sasunnach e cha leig sinn a leas a’ chreidsinn gu robh inntinn dùinte taobh seach taobh, agus tha dreuchdan a bh’aige agus a th’aige ’nan comharradh air ealantachd ann an eachdraidh poilitics.

Chunnaic mi fear-sgrìobhaidh anns a’ Ghlasgow Herald ag ràdh nach tug an t-ollanh Hanham ach tì mìosan ris an leabhar, ’s e fiachainn, tha mi creidsinn, ri beum a thoirt dha, ach le m’fhiosrachd fhìn bha Hanham ag obair air a’ chuspair so o chionn cóig bliadhna, agus chan eil duine a leughas an leabhar le cùram nach tuig gu bheil obair mhór air a chùl. Agus obair mhìonaideach. Cha deach e

[TD 378]

seachad air gu robh dlùth-cheangal eadar dùsgadh na Gàidhlig ’s na Gaidhealtachd agus dùsgadh Nàiseantachd, agus thuig e, mar is dòcha nach tuigeadh Sasunnach no Albannach anns na h-oilthighean againn gum bu chòir sgrùdadh a dhèanamh air irisean Gàidhlig, leithid Guth na Bliadhna. Tha e nas fhasa, cuideachd, do’n strainnsear na rudan a tha ag aonadh sluaigh a thoirt fainear, mar a tha e nas fhasa do luchd na dùthcha na rudan sin fhaicinn a tha gan roinn.

A thuilleadh air na buadhan sin, tha buaidh eile aig an Ollamh Hanham; tha e math air sgrìobhadh. Eadar gach nì a th’ann, ’se so leabhar cho inntinneach ’s a leugh mi o chionn fhada air cuspair Albannach.

Tha beagan ann mu eachdraidh na h-ochdamh linn deug. Bha luchd-Pàrlamaid ann an uair sin a bha math gu bhith ag imlich tòin nan Sasannach, dìreach mar a th’againn an diugh; ’sann a bha iad na b’fheàrr air an obair sin, cleas R. K. Hepburn, a thuirt ann an 1783: <eng>“We are only fit to supply England with inhabitants, and very few of those that can help it will ever return except for a visit.”<gai> Ged a dh’fheumas sluagh mór Alba fhàgail gach bliadhna fhathast, ’sann tha nàir an diugh air ar luchd-Pàrlamaid ag innse na h-eachdraidh so. Ach ’sann mu’n naodhamh linn deug ’s mu’n fhicheadamh linn a tha a’ mhór-chuid de’n leabhar a’ déiligeadh, agus tha Mgr. Hanham ag innse mar a bha Alba ga riaghladh, an toiseach fo na ‘<eng>managers<gai>’ Albannach, a rithist (bho 1828) fo Whitehall, agus bho dheireadh na naodhamh linn deug, fo’n <eng>Scottish Office<gai>, gus am b’fheudar sin fhéin a thoirt a dh’Alba ann an 1939. Tha Mgr. Hanham de’n bheachd nach biodh móran duilgheadais ann Seirbheis Riaghlaidh Albannach <eng>(Civil Service)<gai> a stéidheachadh air na Roinnean a th’againn mar tha ann an <eng>St. Andrew’s House<gai>, agus

[Sanas]

[TD 379]

gum biodh an t-Seirbheis sin na b’fhaisge air an t-sluagh, na b’fhasa déiligeadh rithe, na Seirbheis Riaghlaidh Bhreatainn.

Nuair a chì sinn eachdraidh Nàiseantachd ann an Albainn sgaoilte romhainn le fear eòlach, mar a chì sinn anns an leabhar so, tha e furasda fhaicinn mar a tha cumhachd nan Nàiseantach a’ sìor fhàs. Ged a chaidh iad air ais corra uair, dh’éirich iad a rithist na bu treasa na bha iad a riamh. O chionn ceithir fichead bliadhna no mar sin, tha na Nàiseantaich ann am pairtidhean eile. Leithid Keir Hardie: <eng>“I am of those old-fashioned people who place considerable value on National life, customs, and language. These are all the growths of the ages, and as such are a part of our very being, and not to be lightly regarded or set aside. No better means has yet been devised than that of a National Parliament, through which National sentiment finds expression and embodiment in the laws of land<gai>.”

Ach ged a bha Buill <eng>Labour<gai> a’ creidsinn ann am féin-riaghladh, cha do rinneadh adhartas sam bith leis; bha e soilleir nach b’ann an rathad so a thigeadh adhartas.

Tha Mgr. Hanham ag innse gu mionaideach mar a chuireadh air bhonn an <eng>National Party of Scotland<gai> ann an 1928. (Bha Gaidheil is luchd-Gàidhlig an sàs an so cuideachd.) Tha cunntas aige air mar a thugadh an <eng>National Party<gai> agus an <eng>Scottish Party<gai> gu chéile ann an 1934, le sgil Iain Mhic Carmaig, agus mar a sgaoil an comunn ri tìde, is mar a chaill MacCarmaig a ghréim air a’ Phàirtidh. B’e sin an spreadhadh mór mu dheireadh, agus cha bhiodh e cho furasda a nis sgaradh de’n t-seòrsa so a dhèanamh.

Tha iomradh cuideachd air a’ chonnspaid a bh’eadar Edwin Muir is Hugh MacDiarmid. <eng>“The Kailyard rejoiced, safe in the employment of the daily papers,”<gai> tha Mgr. Hanham ag ràdh, “<eng>and applauded Muir. MacDiarmid could now be excommunicated with a good conscience<gai>.” Cha robh dùil agam gu robh a’ chùis cho buileach sìmplidh ri sin, ach tha pàirt de’n fhìrinn aige nuair a tha e ag ràdh: <eng>“John MacCormick and Edwin Muir alike preferred to opt for a purely provincial Scotland managed by local politicians without any sense of a higher national purpose. Celtic Scotland was not to follow Celtic Ireland into independence, but was to opt for second-class status within the United Kingdom, with its literary standards set by the Glasgow Herald and The Scotsman or by the English press, rather than by the national poets.”<gai>

Chan eil Hanham a’ smaoineachadh gu robh no gu bheil an S.N.P. gun chron, gun smal, ach the e soilleir gu bheil e de’n bheachd gu bheil barrachd dòchais ann do dh’Alba ma leanas iad an rathad acasan na ròidean chàoch: <eng>“But it would be a bold man who would say that many people in Scotland, other than members of the Scottish<gai>


[TD 380]

[Sanas]

[TD 381]

<eng>National Party, have been willing to do anything postitive to put Scotland back on the map of Europe as a nation with a distinctive culture and a a distinctive economy . . . . .”<gai>

Tha roinnean eile anns an leabhar a tha a’ déiligeadh ri beartas na dùthcha agus ri fàs an S.N.P. anns na bliadhnachan mu dheireadh. Is fhiach aon smuain a thogail ás an earrainn so: 

<eng>“If sacrifice is to be called for; sacrifice in order to build a new nation, in order to release the energies of the people, is much more meaningful than sacrifice in order to save the pound. In this sense nationalism is not just an irrelevant sentiment, as Labour speakers so often regard it, but an important economic incentive.”<gai>

Tha na Tòraidhean a’ faighinn slàraigeadh anns an aon dòigh, agus gu dearbh ’sann a tha iad fada nas airidhe air. Aig a’ cheann thall, tha e soilleir nach eil feum ann a bhith a’ bruidhinn air “deas” no “clì,” gus an téid a’ cheist mhór a chur an dara taobh. Chan eil duine a leughas an leabhar so nach tuig nas fheàrr eachdraidh na dùthcha, is nach tuig nas fheàrr an dà roghainn a tha roimpe.

R. MACTHOMAIS.


<eng>White Hind<gai>. Le David Morrison. 1968. 6/-
<eng>Harbingers<gai>. Le Charles Senior. 1968. 6/-
<eng>Inventories<gai>. Le Robin Fulton. 1969. 6/-
<eng>(Modern Scottish Poets. Caithness Books.)<gai>

Thainig J. Humphries gu ruig Inbhir-Theòrsa o chionn dà bhliadhna dheug, ’na einnseanair aig an <eng>U.K. Atomic Energy Authority<gai>, agus dh’fhàs e ceangailte ri ceann-a-tuath Albainn. Tha e fhathast ’na einnseanair, ach o chionn grunn bhliadhnachan thòsich e a’ clo-bhualadh leabhraichean beaga air eachdraidh Ghallaibh. An uiridh, le cuideachadh bho Chomhairle nan Ealdhan an Albainn, thàinig dà leabhar bhuaithe anns an t-sreath <eng>Modern Scottish Poets<gai>, agus fear eile toiseach an t-samhraidh so.

Tha e ’na chomharradh, is dòcha, air an-fhois an duine anns an linn so, gu bheil Dàibhidh Moireasdan agus Teàrlach <eng>Senior<gai> air teicheadh á Glaschu chun na Gaidhealtachd no a dh’Arcaibh, agus Robin Fulton air teicheadh ás a’ Ghaidhealtachd chun a’ bhaile-mhóir, agus a choltas orra uile a bhith riaraichte, mar a tha Humphries fhéin, leis an ionad ùr. Ach a saoileadh duine gun dean an imrich bàrd de dhuine. Is dòcha gun dùisg i mothachadh ann an duine anns a robh freumh na bàrdachd. Tha Fulton ag ràdh gu bheil móran aig an sgrìobhaiche ri lorg anns na bailtean, is tha fhios gu bheil so fìor: cha b’e cion cothrom ach cion diù a chuir an dithis eile air imrich.

[TD 382]

’Sann tana a tha a’ bhàrdachd aig Dàibhidh Moireasdan. ’Sann an Albais (seòrsa dhtih) a tha e a’ sgrìobhadh, ach chan eil móran loinn air a chainnt no air a smuain, agus b’ann air éiginn a leugh mi an leabhar: tha e a’ strì ri bàrdachd a dheanamh mu’n t-seòrsa cuspair a th’anns na pàipearan-naidheachd, ’s e a’ fiachainn ri bhith ‘Albannach,’ is dh’fhàs mi searbh dhe ’n fhallas a bha e cur dheth. Tha <eng>Senior<gai> nas fheàrr, ach dh’fhàs mi sgìth dhe na craobhan ’s na druidhean aige, agus ged a tha barrachd sgil cainnte aige na tha aig Dàibhidh Moireasdan, shaoil mi gu robh beagan de bhlas a’ phàipeir-naidheachd air a bhàrdachd-san cuideachd: mar gun deach e mach le tàbh-dhealan-dé a ghlacadh dàn an sud ’s an so ann an tìde airson pàipear na maidne.

Gu fortanach, tha Robin Fulton ’na fhìor bhàrd. Aithnichidh duine bàrd air a’ mhodh ansn a bheil an inntinn ag obair. Tha mac-meanmain an so gun shàrachadh, gun strì, rudan gam faicinn an cumadh is an solus annasach, agus a’ tighinn beò leis a’ bheothalachd a tha an inntinn a’ bhàird. Rugadh <eng>Fulton<gai> ann an Arainn, agus bha e san sgoil an Goillspidh. Tha mi duilich nach eil Gàidhlig aige, ach tha gibht aige a tha eadhon nas prìseile na sin, agus tha mi ’n dòchas gun tig a’ Ghaidhealtachd beò ’na mhac-meanmain fhathast.

R. McT.

[Sanas]
