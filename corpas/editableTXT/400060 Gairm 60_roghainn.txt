[TD 299]

Air an Spiris

THA ùidh ann an cuspairean Ceilteach, gu h-àraidh ann an cuspairean sgoilearachd, air sgaoileadh fada is farsaing air feadh an t-saoghail. B’fhurasda sin aithneachadh am bliadhna, an Dun-Eideann, far na chruinnich sgoilearan á iomadh dùthaich a fhrithealadh na Trìtheamh Còmhdhail Eadar-nàiseanta air Foghlum Ceilteach. Bha iad ann á Alba is Eirinn is a’ Chuimrigh is Sasuinn; ás na Stàitean Aonaichte is Canada; ás an Niorrbhaidh ’s ás an t-Suain; ás a’ Fhraing, A’ Ghearmailt, An Eilbheis, Austria is Roumania. Chluinneadh tu Frangach a’ bruidhinn Cuimris, is Niorrbhaidheach a’ bruidhinn Gàidhlig; Suaineach a’ bruidhinn Fraingeis ri Roumanianach, is Albannach a’ bruidhinn Greugais ri Ameireaganach. Ach ged a bha glòir Bhàbel mu ar cluasan cha robh eas-aontachd an cois na h-iorghail, oir bha inntinnean dhaoine fosgailte ris gach fiosrachadh a thigeadh thuca bho cheàrnaidhean iomallach agus bho raointean sgoilearachd air nach robh iad fhéin eòlach.

Thogadh iomadh sèòrsa cuspair aig na coinneamhan follaiseach: fear a’ labhairt leth-uair a thìde air Priobadh na Sùla, fear eile a’ cur solus ás ùr air an fhuaim u anns a’ Chuimris Thuathaich, fear a’ mìneachadh a’ bheòil-aithris ann am bàrdachd na Gàidhlig, is fear eile a’ dearbhadh gu robh Gàidhlig aig Goethe, iomradh air buaidh nan Lochlannach air Eirinn, is air buaidh na Fraingeis air Breton, is air buaidh nan sgeulachdan Eireannach air sàgas Innis Tile.

Tha dùil gun cuirear cóig de na prìomh òraidean an clò ann an <eng>Scottish Studies<gai> as t-Earrach so tighinn, agus bithidh móran de na h-òraidean eile—deich air fhichead dhiubh—a’ togail ceann ann an irisean ’s an leabhraichean eile. Ach a thuilleadh air a’ chnuasachd luachmhoir sin, tha còmhdhail de’n t-seòrsa so a’ toirt cothrom do sgoilearan eòlas nas fheàrr a chur air a chéile, is beachd nas coimhlionta a bhith aca air an obair a tha ga dèanamh san raoin so feadh an t-saoghail.

[TD 301]

“SMUAINTEAN MAO TSE-TUNG”

TAGHADH IS EADAR-THEANGACHADH
le DOMHNALL IAIN MACLEOID

[Tha sùilean an t-saoghail air a bhith air Sìna o chionn bliadhna—airson dà aobhar. Sa’ chiad àité, tha i nise air atom bom is <eng>hydrogen<gai> bom a leigeil dheth agus tha so air toirt air daoine barrachd suim a chur ’na bagraidhean an aghaidh an dà chuid an U.S. (is Breatann) agus Ruisia. San dara h-àite, tha an saoghal air a bhith fo iomagain mu’n troimh-a-chéile ann an Sìna fhéin air a bheil sinn a’ faighinn tuaraisgeil. Chaidh na h-earrannan so de “Smuaintean Mao” a thaghadh airson solus a chur air an dà phuing sin gu h-àraidh; thathas gan clo-bhualadh a so airson am barrachd eòlais a chraobh-sgaoileadh air an dùthaich so, le a 600 muillion duine sluaigh, air a bheil sinn uile cho aineolach ach a tha a’ fàs cho uile-chumhachdach a-measg rìoghachdan an t-saoghail.

Tha “Smuaintean Mao” a’ sealltainn gu robh Ceann-suidhe Pàirtidh Co-mhaoineach Shìna mothachail o’n fhìor-thoiseach air:—(a) cho feumail is a bhiodh an òigridh (na <eng>Red Guards<gai>) airson a bheachdan a chraobh-sgaoileadh; (b) gum biodh feadhainn a Sìna a bhiodh airson tilleadh gu na seann dòighean is cùl a chur ri Co-mhaoineas; (c) gu robh cunnart gum faodadh sgaradh tighinn eadar am Pàirtidh is am mór-shluagh, is nach biodh muinntir Shìna idir co-ionnan ach gum biodh <eng>class<gai>-riaghlaidh, no <eng>bureaucracy<gai>, ann.]


Co-mhaoineas

Tha Co-mhaoineas ann an ùine gun a bhith ro fhada a’ dol a ghabhail àite <eng>Capitalism<gai>: ’se lagh nàduir a tha so nach gabh atharrachadh le daoine. A dh’aindheoin spàirn luchd an t-seann nòis gus stad a chur air cuibhle na h-eachdraidh, cuiridh i car dhith mu dheireadh is bidh an latha leis an nòs ùr. (1957)

Roimhe so bha am fearann air fad is gach gnè tigh-cèird a’ bointinn do dh’àireamh bheag de’n t-sluagh: an diugh tha iad leis an t-sluagh air fad. Ach tha atharrachadh eile ann a tha a cheart

[TD 302]

cho feumach air a choimhlionadh — ’se sin na h-innealan is na dòighean-obrach as ùire a chur gu buil ann an obair an fhearainn is anns na factoraidhean. Tha an dà atharrachadh so co-cheangailte ri chéile is cha tig piseach sam bith air aon aca ás aonais an fhir eile. (1955)

’Se an dà chuid feallsanachd agus dòigh-riaghlaidh sluaigh a tha ann an Co-mhaoineas. Tha e eadar-dhealaichte o fheallsanachd is o dhòigh-riaghlaidh sam bith eile: Tha e nas coimhlionta, nas adhairtiche, nas ùire agus nas reusanta na rian sam bith eile fo’n ghréin. Chan eil àite air fhàgail an diugh do rian feallsanach is riaghlaidh na fiùdalachd ach ann an tigh-tasgaidh na h-eachraidh; tha a’ ghrian air dol fodha mu thràth air fiùdalachd ann an aon phàirt de’n t-saoghal (Ruisia) agus ann an àitichean eile tha i aig deireadh a latha agus, anns na dùthchannan sin cuideachd, chan fhaighear i a dh’aithghearr ach anns an tigh-tasgaidh, anns na leabhraichean eachdraidh. ’Se feallsanachd is dòigh-riaghlaidh Co-mhaoineas a-mhàin, an diugh, a tha òg sunndach, a’ cuartachadh an t-saoghail mar thonn air a’ chladach, le neart agus luaths an dealanaich. (1940)


Inbhe <eng>(Class)<gai>

Ann an dùthaich far am bheil inbhe air leth aig cuid de’n t-sluagh, tha h-uile duine a’ bointinn do dh’inbhe àraidh, agus tha dreach na h-inbhe sin air a bheachdan air fad. (1937)

Spiol na h-uachdarain na bha aca de dh’airgead o dhaoine bochda na tuatha agus chùm iad fo’n casan iad: thug an éiginn air na daoine bochda éirigh an àird an aghaidh nan uachdaran. B’e strì luchd-obrach an fhearainn an aghaidh an fheadhainn aig an robh inbhe os an cionn — an t-aramach is an cogadh a rinn muinntir na tuatha—an cumhachd a thug Sìna air adharrt ás a staid fhiùdalach, neo-chothromach. (1939)

Aig a’ cheann thall, chan eil ann an strì pobuill airson an saorsa ach strì an aghaidh inbhe, chan ann an aghaidh pobuill eile.

[TD 303]

A-measg dhaoine geala Ameireaga, ’se an àireamh bheag aig a bheil inbhe riaghlaidh an aon fheadhainn a tha a’ geur-leanmhainn nan daoine dubha. Chan eil iad idir idir a’ riochdachadh an luchd-obrach, na tuathanaich, na fir-leughaidh agus an fheadhainn eile aig a bheil tùr is fiosrachadh—’s iad sin mór-roinn nan daoine geala. (1963)

A thaobh an fheadhainn a tha airson gum mair an t-seann dòigh-riaghlaidh ann an Sìna, feumaidh sinn an sluagh a threòireachadh ’nan aghaidh gus làmh-an-uachdair fhaighinn orra. Tha a h-uile seann nòs de’n aon t-seòrsa—mura buail thu e; cha tuit e leis fhéin. Tha e mar gum biodh tu a’ sguabadh làr—na h-àitichean air nach fruig an sguab, chan fhalbh an duslach ás leis fhéin. (1945) 

Cha chuirear air chois dòigh-riaghlaidh ùr mar a sgrìobhas tu litir, no a nì thu dealbh, no a dh’fhuaighleas tu obair-ghréis: cha ghabh a dèanamh ann an dòigh shuairce, shocair, chiùin no ann an dòigh mhodhail, choibhneil, uasal. Feumar aramach, làmhachas-làidir leis am faigh aon inbhe dhaoine buaidh air inbhe eile. (1927)

Tha sinne air taobh an luchd-obrach is an t-sluaigh. Tha so a’ ciallachadh gu feum sinn a bhith dìleas do’n Phàirtidh Cho-mhaoineach ann an dùrachd is an gnìomh. (1942)

An uair a chuireas sinn ás do na nàimhdean a bha a’ cogadh nar n-aghaidh le gunnachan, bidh na nàimhdean gun ghunnachan air fhàgail: ’s iad so an fheadhainn a chaill an inbhe a bha aca mus robh buaidh leis a’ Phàirtidh Cho-mhaoineach. Feumaidh sinn a bhith air ar deagh fhaiceall rompa. (1949)


Am Pàirtidlh Co-mhaoineach

’Se Pàirtidh Co-mhaoineach Shìna an neart a tha air ar cùl. ’Se feallsanachd Marx is Lenin a bhitheas a’ stiùireadh ar smuaintean. (1954)

[TD 304]

Ma tha ath-leasachadh stàite gu bhith againn san dùthaich so, feumaidh pàirtidh a bhith ann an threòiricheas sinn gu ruige a’ chinn-uidhe. As aonais a leithid sin de phàirtidh—pàirtidh air a stéidheachadh air comhairlean Marx is Lenin agus a’ cleachdadh nan dòighean a dheilbh Marx is Lenin—cha bhi e comasach dhuinn an luchd-obrach is am mór-shluagh a threòireachadh gu buaidh thairis air Rìoghachdan nan Iompaireachd. (1948).

’Se Pàirtidh Co-mhaoineach Shìna sàr-cheannard uile shluaigh Shìna. Gun an ceannard so, chan urrainn do bhuaidh sam bith a bhith le Co-mhaoineas san dùthaich so. (1957).

As aonais spàirn Pàirtidh Co-mhaoineach Shìna, as aonais Co-mhaoinich Shìna mar ursainn-chatha sluagh Shìna, chan eil rian aig Sìna féin-riaghladh a bhuannachd no saorsainn dha sluagh, no a h-obair fearainn ath-bheothachadh le innealan is dòighean ùra. (1945)

’Se obair air leth doirbh gu bhith ann beatha nas fheàrr a bhuannachd do na muillionan sluaigh a tha againn ann an Sìna agus ar dùthaich, a tha cho bochd a thaobh airgead is cultur, a thionndadh ’na dùthaich bheartach is chumhachdach, le cultur beòthail. Agus ’sann airson gum bi sinn nas comasaiche air an obair so a dhèanamh ceart is air co-obrachadh leis an fheadhainn, nach boin do’n Phàirtidh ach aig a bheil cridhe math do dh’atharraichean feumail, ’sann airson sin a dh’fheumas sinn a bhith an còmhnaidh a’ glanadh lusan is sgealag ás an fhochann—a dh’fheumas sinn cumail gar féin-sgrùdadh fhéin agus a’ glanadh gach neò-ghlan ás a’ Phàirtidh. (1957)

Tha am Pàirtidh an déidh bunaidean agus ceann-uidhe an Ath-leasachaidh Stàite a chur an céill, còmhla ri beagan de chomhairle mhionaideach airson obair. Ach, ged a tha a’ chuid mhór de’n t-sluagh a’ cumail comhairlean is seòladh mionaideach a’ Phàirtidh air chuimhne, tha iad buailteach air dì-chuimhneachadh na bunaitean feallsanach air a bheil na comhairlean sin stéidhichte is an ceann-uidhe coitcheann aca. (1948)


[TD 305]

Am mór-shluagh—is am Pàirtidh

Feumaidh earbsa bhith againn anns an t-sluagh agus feumaidh earbsa bhith againn anns a’ Phàirtidh. Sin dà àithne nach gabh seachnadh. Ma chuireas sinn teagamh air bith anns na h-àithntean sin, cha téid gu math leinn ann an dad. (1955)

Chan eil rian againn air eòlas sam bith a bhuannachd mura tuig sum, anns a’ chiad dol a-mach, gur e am mór-shluagh na gaisgich is gu bheil sinn fhéin glé thric aineolach, fad-air-ais. (1941)

Ma tha sibh gu bhith nar ceannardan matha, feumaidh sibh beachdan a’ mhóir-shluaigh ionnsachadh, brìgh nam beachdan ’fhasgnadh asda agus, an uairsin, tilleadh air ais chon an t-sluaigh is na beachdan sin a chur gu buil. (1943)

Feumaidh sinn ionnsachadh bho’n t-sluagh is an t-eòlas a tha iad air a thional òrdanachadh ’na phrionnsapail is ’na dhòighean-obrach: nuair a nì sinn sin, feumaidh sinn <eng>propaganda<gai> a dhèanamh a-measg an t-sluaigh airson toirt orra na prionnsapail is na dòighean-obrach sin a chleachdadh, airson an leas, an saorsa is an sonas fhéin. (1943)

Gus nach bi sgaradh eadar sinn agus an sluagh, feumaidh sinn a bhith ag obair a réir feuman is iarrtasan an t-sluaigh. Tachraidh e glé thric gu bheil an sluagh a’ cur feum air atharrachadh àraidh ach nach eil iad fhathast mothachail air an fheum, no deònach, ’s dòcha, an t-atharrachadh a dhèanamh. Cha dean math dhuinn a leithid sin de dh’atharrachadh a dhèanamh gus am bi an sluagh mothachail, troimh ar n-obair <eng>propaganda<gai>, air cho feumail is a bhitheadh e. Mura bi foighidinn againn, bidh sinn buailteach air sgaradh a chur eadar sinn fhéin is am mór-shluagh. An co-dhùnadh, tha dà phuing againn a so: (1) gu bheil eadar-dhealachadh uaireannan eadar dé tha an sluagh a’ feumachdainn is dé tha iad a’ saoiltinn a tha iad a’ feumachdainn; (2) gu feum an sluagh an inntinn a dhèanamh suas dhaibh féin is nach dean math dhuinne a dèanamh suas dhaibh. (1944)

[TD 306]

[Sanas]


[TD 307]

’S cinnteach gu bheil thu airson cur ás do smachd na stàite? Tha, ach chan ann aig an dearbh mhionaid so: cha ghabh a dèanamh fhathast. Carson? Tha airson gu bheil na rìoghachdan ìompaireil a’ toirt ionnsaighean a-steach nar measg fhathast agus gu bheil fhathast feadhainn nar measg fhéin a tha an aghaidh Co-mhaoineas, gu bheil tarraing ann an inbhe do chuid fhathast. Feumaidh sinn aig an àm so smachd na stàite—arm an t-sluaigh, polas an t-sluaigh, cùirtean an t-sluaigh — a neartachadh airson tèarainteachd na dùthcha agus airson math an t-sluaigh fhéin. (1949)

’Se a bha againn anns an aramach ann an Hungary an 1956 ach feadhainn a bha airson an t-seann nòis de mhuinntir Hungary fhéin air am brosnachadh is an cuideachadh le na rìoghachdan ìompaireil, a’ fiachainn ri gearain bheag a-measg an t-sluaigh a thionndadh gu am math fhéin agus gu cur ás do’n riaghladh Cho-mhaoineach. Feumaidh sinne ann an Sìna ionnsachadh o na thachair ann an Hungary an 1956. (1957)


An U.S. is na rìoghachdan ìompaireil eile

’Se leómhainn phàipeir a tha air a bhith anns a h-uile fear is buidheann a bha an aghaidh atharraichean a bha gu math an t-sluaigh: tha collas cumhachdach orra, ach chan eil neart sam bith annta—seall, nach e leómhann phàipeir a bha ann an Hitler is nach deachaidh Hitler a dhìth? ’Se an t-aobhar airson so gu bheil iad gan sgaradh fhéin o shluagh an dùthcha fhéin. Mar sin, ’se leómhainn phàipeir a bha ann an Tsàr Ruisia agus ann an ìompairean Shìna is Japan cuideachd—mar tha fhios agaibh, chaidh cur ás dhaibh-san cuideachd. Cha deachaidh cur ás fhathast do ionnsaighean ìompaireil an U.S. agus tha an atom bom aice. Ach tha mise de’n bheachd gun téid cur ás dh’a dòighean ìompaireil. Nach eil innte ach leómhann phàipeir. (1957)

Thug an U.S. Taiwan o Shìna is tha a saighdearan air a bhith ann o chionn naodh bliadhna a nise. O chionn treise, chuir i a saighdearan do Lebanon a ghabhail seilbh oirre. Tha an U.S. air ciadan de phuirt-airm a chur air bhonn ann an rìoghachdan air feadh an t-saoghail. Tha Taiwan, Lebanon is na puirt-airm sin

[TD 308]

’nan ròpan mu amhaich an U.S. ’Se na h-Ameireaganaich fhéin is chan e duine eile a rinn na ròpan sin, agus chuir iad ceann na ròp ann an làmhan sluagh Shìna, làmhan sluagh nan dùthchannan Arabach, ann an làmhan a h-uile sluagh air an t-saoghal leis am miann sìth is a tha an aghaidh làmhachas-làidir is tràilleachd. Mar as fhaide dh’fhanas an U.S. anns na h-àitichean sin, ’sann as teinne a bhios na ròpan a’ fas mu h-amhaich.

Tha dà ghaoth anns an t-saoghal an diugh, a’ Ghaoth an Ear is a’ Ghaoth an Iar. Tha sean-fhacal againn ann an Sìna a tha ag ràdh “An dara cuid buannaichidh a’ Ghaoth an Ear air a’ Ghaoth an Iar no buannaichidh a’ Ghaoth an Iar air a’ Ghaoth an Ear.” Saoilidh mise, mar a tha gnothaichean a’ dol an diugh, gur e a’ Ghaoth an Ear a tha a’ buannachadh air a’ Ghaoth an Iar. ’Se sin ri ràdh, gu bheil neart Co-mhaoineas nas treasa na neart ìompaireil. (1957)


Cogadh

Tha eachdraidh a’ sealltainn gu bheil dà sheòrsa cogadh ann, onorach agus eucoireach. Tha a h-uile cogadh a tha adhartach ceart is tha a h-uile cogadh olc a tha an aghaidh adhartas. Tha sinne mar Cho-mhaoinich an aghaidh a h-uile cogadh eucoireach a tha strì ri casg a chur air adhartas; chan e mhàin gu bheil sinn airson cogaidhean dligheach, ach ’sann a shabaideas sinn annta le sunnd. Anns a’ Chiad Chogadh Saoghail bha an dà thaobh a’ sabaid airson ìompaireachd: mar sin, bha Co-mhaoinich an t-saoghail an aghaidh a’ chogaidh sin. (1938)

Tha sinne is a h-uile dùthaich Cho-mhaoineach eile air an t-saoghal ag iarraidh sìth; tha uile shluagh an t-saoghail ag iarraidh sìth. ’Se roinn bheag de luchd-gnothaich chapitalach anns na rìoghachdan ìompaireil an aon fheadhainn a tha ag iarraidh cogadh, oir tha iad a’ dol a bhuannachd airgid ás. (1956)

Tha daoine air feadh an t-saoghail an dràsda a’ beachdachadh air saoil an bi Cogadh Mór eile ann cleas na dhà a bhi ann roimhe.

[TD 309]

Tha sinne air taobh na sìthe is an aghaidh cogaidh. Ach mas e is gun cuir na rìoghachdan ìompaireil cogadh eile air chois, cha bhi eagal òirnn roimhe. ’Se so ar beachd air a h-uile seòrsa buaireadh: sa’ chiad àite, tha sinn ’na aghaidh; san dara h-àite, chan eil eagal againn roimhe. Chaihd an <eng>Soviet Union<gai>, le 200 muillion sluaigh, a stéidheachadh mar thoradh air a’ Chiad Chogadh; ás déidh an Dara Cogadh, ghabh dùthchannan eile ri Co-mhaoineas—bha an uairsin 900 muillion de shluagh air roghnachadh dòigh-riaghlaidh Co-mhaoineach. Ma thòisicheas na rìoghachdan ìompaireil cogadh eile, chan eil teagamh sam bith nach tionndaidh dhà no trì chiadan muillionn eile gu Co-mhaoineas, ’s cha bhi an uairsin móran de’n t-saoghal air fhàgail aig an capitalaich ìompaireil. (1957)


Eadar-nàisteantachd is Gaol-dùthcha

’Se feallsanachd eadar-nàiseanta a tha ann an Co-mhaoineas: mar sin, am bheil e comasach do Cho-mhaoineach math gaol-dùthcha a bhith aige? Chan e mhàin gu bheil e comasach dha ach feumaidh e a bhith aige. (1938)

Feumaidh sinn aonadh le luchd-obrach is daoine bochda nan rìoghachdan capitalach, le luchd-obrach is daoine bochda Japan, Bhreatainn, an U.S., na Gearmailt, na h-Eadailt is a h-uile dùthaich chapitalach eile, ma tha sinn a’ dol a chur ás do dh’ìompaireachdas is tràilleachd agus ma tha sinn a’ dol a bhuannachd saorsa do ar nàisean is ar sluagh fhéin is do nàisean is shluaigh dhùthchannan eile. Feumaidh sinn a bhith, anns an t-seagh so eadar-nàiseanta agus ar cùl a chur ri gaol-dùthcha a tha ro chumhang is ro chuingealach. (1939)


An Oigridh

’Se an òigridh an cumhachd as dèanadaiche is as sunndaiche a tha ann an dùthaich sam bith. Tha iad geur air ionnschadh agus deònach air gabhail ri beachdan is nòsan ùra. Tha so air leth fìor a thaobh Co-mhaoineas. Tha sinn an dòchas gun cuidich na

[TD 310]

meuran de’n Phàirtidh anns gach àite na comuinn aig Dionnasg na h-Oigridh agus gum meòirich iad air ciamar as fheàrr a chuireas iad gu feum an spionnadh is an dealas. (1955)


Na Boireannaich

Bha uair is b’e dualchas fireannaich ann an Sìna a bhith fad a bheatha fo smachd trì meadhonan ùghdarrais—luchd-riaghlaidh politiceach, cleachdaidhean an treubha agus ùghdarras eaglais. A thaobh nam mnathan, chan e mhàin gu robh iad fo riaghladh nan trì ùghdarrais sin, ach bha iadsan cuideachd fo smachd am fir-pòsda (ùghdarras an fhir). ’Se na ceithir ùghdarrais sin (politiceach, treubhail, cràbhach is ùghdarras nam fear thar nam mathan) bonn-stéidh an fheallsanachd fhiùdalach agus an dòigh-riaghlaidh sin a tha stéidhichte air uachdarain is inbhe: ’s iad na ceithir ròpan làidir a bha a’ cuingleachadh sluagh Sìna, gu h-àraidh luchd-obrach an fhearainn. Tha a nis luchd-obrach an fhearainn air ùghdarras politiceach nan uachdaran a chur á bith. ’Se ùghdarras politiceach nan uachdaran clach-chinn nan ùghdarras eile. Nuair a théid esan a chur an dara taobh, cha sheas ùghdarras an treubha, creidimh is an fhir móran nas fhaide . . . A thaobh ùghdarras an fhir thar nam mnathan, bha so riamh na bu laige a-measg nan tuathanach a bu bhochda a chionn gun robh aig am mnathan-san, leis an éiginn, ri barrachd de obair chruaidh a dhèanamh na dh’fheumadh mnathan inbhe a bu bheartaiche agus mar sin dhleas iad an còmhnaidh barrachd éisdeachd ann an gnothaichean an teaghlaich. Mar sin, leis cho bochd ’s a bha luchd-obrach an fhearainn air fàs o chionn bhliadhnachan, bha ùghdarras nam fear air call móran de a bhrìgh mu thràth. Nuair a rinneadh luchd-obrach an fhearainn saor bho an uachdarain, thòisich na mnathan air comuinn a chur air bhonn airson an leas fhéin; tha an t-àm a’ tighinn dhaibh gus an ceann a thogail ás ùr, is tha ùghdarras nam fear a’ dol an laigead gach latha. ’Se sin ri ràdh gu bheil an fheallsanachd fhiùdalach—anns an robh an t-uachdaran mar ‘ athair’ an tuath—air leabaidh a bàis mar a tha na daoine bochda a’ faighinn làmh an uachdair. (1927)

Ma tha Sìna a dol a shoirbheachadh, feumar na boireannaich a bhrosnachadh gu pàirt a ghabhail ann an obair an fhearainn agus anns na factoraidhean. Ach ma nì iad an aon obair ri fireannach,

[TD 311]

feumaidh iad an aon phàigheadh fhaighinn. Fo riaghladh Co-mhaoineach, feumaidh a h-uile duine a bhith co-ionnan cho fad is a ghabhas dèanamh, mar sin feumaidh na boireannaich a bhith co-ionnan ris na fir. (1955)


Litreachas is Foghlum

A thaobh a bhith brosnachadh litreachais is ealdhain <eng>(science)<gai>: tha sinn a’ leigeil le ceud flùr tighinn fo bhlàth agus le ceud beachd air leth co-strì ri chéile; tha sinn de’n bheachd gum biodh e ’na bhacadh do ar litreachas is ar n-ealdhain nan toireadh sinn, troimh’n lagh, seasamh do dhòigh-sgrìobhaidh àraidh nach robh aig té’ile no do bheachd àraidh seach beachd eile. Chan urrainnear tighinn gu co-dhùnadh air dé tha ceart no ceàrr, nas fheàrr no nas miosa ann an litreachas no an ealdhain ach troimh chòmhradh is deasboid eadar an fheadhainn a tha eòlach air a’ chuspair—’se sin, deasboid nach eil air a cuingleachadh le laghan is riaghailtean stàite agus beachdan ‘<eng>official<gai>.’ (1957)

[Sanas]

[TD 317]

TAIBHSEARACHD
Le TORMOD DOMHNALLACH

BHA e air a ràdh nam biodh gaoth a’ Bhìobuill air a cur mu shùilean neach a chitheadh taibhse airson a’ chiad uair, anns a’ cheart àm anns an robh e ga fhaicinn, nach tilleadh an dà shealladh ris a rithisd ri bheò.

Tha trì seòrsachan taibhse ann: (1) taibhse mu’n bheò, (2) taibhse mu atharraichean a tha gu àite a ghabhail, agus (3) taibhse tha co-cheangailte ri bàs.

De gach gnèith taibhsearachd, is e an aon mu dheireadh as coitcheann.

Thàinig taibhse gu boireannach òg air oidhche ann an aon de thighean céilidh nan Eileanan. Am feadh ’s a bha a’ chuideachd a’ cur seachad na h-ùine gu sunndach, caidreach, chunnacas an nighean a’ fàs cho bàn ri anart. Nuair a dh’fheòraicheadh dhi an robh dad ceàrr, thubhairt i riutha gum fac i sealladh air a bràthair a-muigh air druim a’ chuain agus tonn mór bàthaidh a’ dol seachad air ’s ga shlugadh á fianuis.

Thachair gun robh a bràthair an oidhche sin féin a-muigh ag iasgach agus mar a bha an tubaist an dàn, bhuail an cadal e, no thàinig cuairt de laigse air ’na shuidhe air an tobhta is thuit e mach air a’ mhuir. Ann an aiteal, chaidh e á follais is bha e bàite anns an aigeal mu faighte fàth air a theasraiginn ann an dorchadas na h-oidhche.

Bha e air aithris gun do chailleadh e aig a’ cheart àm anns am faca a phiuthar an tonn ga sguabadh air falbh.

Bha taibhsear air oidhche air banais ann an Tròndairnis a chunnaic taisbean a chuir dragh is eagal nach bu bheag air is e ’na shuidhe gu mear an teis meadhon na cuideachd.

Chuir iad uighealachd air mar a chaill an t-òigear a shunnd seach mar a bha e cho cridheil, a’ chiad chuid de’n oidhche. Ann an sin rinn an t-aoigh gluasad gu falbh dhachaidh. Dh’innis e do charaid an déidh làimhe, gun tug e sùil an rathad bean na bainnse agus an àite trusgan a’ phòsaidh, dé chunnaic e oirre ach an léine mhairbh, deis mar gum biodh i dol do’n chiste.

Cha b’fhada mheal bean na bainnse am pòsadh. An taobh a-stigh de bhliadhna, chaochail i agus mar a chunnaic am fear eile, bhadar ann an ùine cho geàrr ga còmhdach anns an éideadh dheireannach.

[TD 318]

Nan tuiteadh do thaibhsear a bhith coiseachd air an rathad mhór air an oidhche, b’e a ghliocas falbh gu buileach far fál an rathaid nam faiceadh e coltas tiodhlacaidh.

Choinnich fear ri taibhse tiodhlacaidh air oidhche dhorcha is mun d’fhuair e a chasan a thoirt bhàrr an rathaid, bha e air a ghiùlan air falbh a-measg nan daoine agus cha b’urrainn dha faotainn á dòmhladas an t-sluaigh gus an do sheas iad aig cachaileith a’ chlaidh, trì mìle bho’n an àite anns an do thachair iad ris.

Ged a dh’aithnich e a’ chuid mhór de na daoine, bha e air chrith fad’ na tìde leis an eagal agus cho luath ’s fhuair e an cothrom, aig taobh a’ chlaidh, thug e mach dhachaidh ’na shìnteagan.

Fada mun do rinneadh an rathad iaruinn ann an ceàrn is aithne dhomh an Ceap Breatainn, chunnaic fear carbad na smùid a’ dol seachad troimh an dùthaich ’na dheann. Chual e fuaim ’iomairt agus séideadh na dùdaich mar an ceudna.

Dh’innis e do iomadh neach mu’n t-sealladh, ach cha dug iad móran géill dha gus an ceann àireamh bhliadhnachan ’na dhéidh theann iad air deanamh an rathaid iaruinn troimhn a’ cheart àite agus is iomadh h-aon a chuimhnich anns an àm mu’n mu’n taibhse is mu’n fhàisneachd.

Bha seann duine eile ann an Ceap Breatainn ag innse mu charbadan luath a bha e faicinn a’ seòladh os a chionn anns na speuran, gach uair a ghabhadh e sgrìob a-mach air slighe àraidh. Bha dùil aig gach neach nach robh air a’ bhodach ach duatharran na h-aois, oir thachair dha na nithean so fhaicinn cianachan mun cualas a’ chiad iomradh air na soithichean adhair is mun do smaoinich duine ann an Ceap Breatainn gum biodh a leithid de innleachdan ann agus mar sin, cha robhas a’ cur móran suim ’na sgeul.

Iomadh bliadhna ’na dhéidh, co-dhiù, nuair a thòisich na sgiathalannan air tighinn do’n tìr, chuimhnich iad air seanchas a’ bhodaich, oir is ann os cionn na dearbh shlighe a bhitheas iad a’ dol air ais is air adhart, an diugh.

Uaireigin de’n robh an saoghal, bha àth aoil aig bearradh Sgor Bhaltois. Air feasgar geamhraidh chaidh buidheann cheàirdinnean a bha air chuairt a-steach do’n tigh so airson fasgaidh agus tàmh na h-oidhche.

Air do’n aimsir a bhith blàth, dh’fhàgadh un dorus car greis fosgailte.

Mu mheadhon oidhche, thug cuideigin sùil an rathad na còmhla, agus chunnaic e an sin gu h-àrd air a bàrr, sealladh a chuir sgeun gu leòr air féin ’s air na bha maille ris.

Chunnacas taibhse dithis chloinne ann agus an dithis a’ sìor phraoisgeil, ’s a’ gàireachdaich. ’Se rud a b’iongantaiche buileach, gun robh na pàisdean a’ fuireach an àird’ mar gum biodh iad air

[TD 319]

an glaodhadh ris an fhiodh, ged nach robh ball no tarang gan cumail suas.

Theich na ceàirdinnean a-mach ás an àth cho luath ’s a bheireadh an casan iad. An ath latha, bha iad ag innse anns gach tigh mu’n t-sealladh is mu’n eagal a ghabh iad an raoir. Ach chaidh dìochuimhn air sgeul nan ceàirdinnean.

Ann an ùine gun a bhith ro fhada, chaochail dithis chloinne anns an choimhearsnachd, agus b’e cleachdadh an latha, an àm bàis, a bhith righeadh gach corp air déile air an robhas a’ cur anart geal, gus an rachadh a chur do’n chiste-laighe.

Nuair nach robh déileachan freagarrach ri’m faotainn aig an àm so, chan fhacas beart a b’ fheàrr na dorus na h-àth a thoirt bhàrr na lùdagan, ghiùlaineadh do thigh a’ bhàis e agus n’ar a chaidh ullachadh, shìneadh an dà chorp air.

Iomadh bliadhna bho’n latha sin, nuair nach robh eadhon clachan stéidh na h-àth cheudna ri’m faicinn, chuala mi an naidheachd so ga h-innse uair is uair, le luchd a’ chéilidh am feadh a bhiodh iad a’ bruidhinn mu thaibhsearachd. 

An àm a’ chogaidh mu dheireadh, chunnaic na h-uiread ann an Staphan, air caochladh uairean, solus anabarrach mór mu bhàrr Beinn Edra. Chunnaic aon no dhà e a’ seòladh anns an adhar.

Bha cuid ga fhaicinn mu aodann na beinne féin. Mhair an solus airson àireamh mhionaidean.

Glé ghoirid ’na dhéidh, bha sgiathalan mór làn de Ameireaganaich a bhuineadh do’n fheachd adhair, a’ seòladh os cionn an àite, a’ deanamh air an àird’ an iar. Bha ceò dòmhail, mar is tric a tha, air mullach nam beann, is thachair gun robh an soitheach adhair a’ seòladh rud beag ro ìosal. Gu tubaisteach bhuail i ann am fìor mhullach Beinn Edra, far am facas an solus, is mharbhadh a h-uile h-aon a bha ’na broinn. Bha e air a ràdh nan robh e air amas dhaibh a bhith beagan de throighean na b’àirde, nach robh sud air tachairt dhaibh.

[Sanas]

[TD 322]

DRUGAICHEAN
le DOMHNALL IAIN MACLEOID

THA othail mhór anns na pàipeirean air mìos July so chaidh an uair a chaidh Mick Jagger aig na <eng>Rolling Stones<gai> a thoirt gu cùirt airson ceithir tablaidean de dhrugaichean a bhith aige, agus Keith Richards airson gu robh pàirtidh san tigh aige air February 5 anns an robh feadhainn de’n chuideachd a’ gabhail dhrugaichean a tha an aghaidh a’ lagha. Chaidh am faighinn ciontach ged a b’urrainn Jagger a dhearbhadh gur ann air òrdugh an dotair a bha na drugaichean aige; agus chaidh prìosan thrì mìosan orra, ged a b’e so a’ chiad turas a fhuaireadh ciontach iad an cùirt-lagha agus ged nach robh aca ach beagan de sheòrda drug a tha air a reic an cuid de riòghachdan (An Eadailt) airson tinneas-adhair.

[TD 323]

Bha móran—is pàipeirean glé ‘<eng>square<gai>,’ cleas <eng>Times<gai> Lunnainn, ’nam measg—gu làidir de’n bheachd gun deach an dithis <eng>Rolling Stones<gai> a thaghadh a-mach mar rìochdairean òigridh an là an diugh, airson an t-eagal a chur air an fheadhainn a tha ris na drugaichean. Chaidh so a dhèanamh na bu choltaiche aig toiseach August an uair a thuirt Cùirt <eng>Appeal<gai> gu robh Jagger neo-chiontach agus, ged a bha Richards fhathast ciontach, nach robh aige ri dhol dhan a’ phrìosan idir.

Ach, saoilidh mise nach e mhàin gu robh a’ chùirt àraidh so ro chruaidh air na <eng>Stones<gai>, ach gu bheil an lagh e fhéin ro chruaidh air an fheadhainn a tha ri L.S.D. agus <eng>marijuana<gai>. Oir feumar cuimhneachadh nach eil na drugaichean so idir ‘<eng>addictive<gai>’—no a’ gabhail gréim air duine—mar a tha <eng>opium<gai> agus <eng>heroin<gai>: nach eil e càil nas duilghe stad dhiubh na tha e de rud sam bith eile de’n dèan thu cleachdadh no a tha a’ còrdadh riut, mar suidhteas, tombaca no an deoch. Gu dearbha ’sann a tha h-uile coltas orra gu bheil iad nas tlachdmhoire fada na an dara cuid tombaca no an deoch—oir tha smocadh salach, ’na dhragh do dhaoine eile a tha faisg ort is cunnartach <eng>(cancer)<gai> agus tha an deoch ag aobharachadh buaireadh is sabaid—tha an fheadhainn a tha ri L.S.D. is ‘<eng>pot<gai>’ cho sìtheil is beag dragh ri duine tha muigh (gu h-àraidh na ‘<eng>Hippies<gai>’ agus na ‘<eng>Flower People<gai>’). Thuirt dotair ainmeil á Glascho a chionn ghoirid gur e fìor dhroch rud a tha ann gum bheil an dà dhrug so an aghaidh an lagh, a chionn gu bheil so a’ mionaigeadh gu feum an fheadhainn a tha riutha a dhol a-measg an fheadhainn a tha a’ reic nan drug chunnartach, cleas <eng>heroin<gai>; thuirt e gum bu chòir e bhith laghail L.S.D. is ‘<eng>pot<gai>’ a cheannach aig cunntair bùtha an aon rud ri tombaca is deoch làidir—iad a bhith air an aon sheasamh riutha sin.

Tha an fheadhainn a tha ri L.S.D. a’ cumail a-mach gun toir e dhut sealladh òirdhearc air an t-saoghal dhuaichnidh sa’ bheil thu beò, agus gu bheil subhachas is sìth ri fhaighinn ás: chan eil càil a dhùil agamsa fhiachainn airson an t-subhachais sin, ach saoilidh mi gu bheil e glé mhì-onorach do’n fheadhainn a tha a’ lorg an t-subhachais cheudna san deoch is eile a bhith a’ cur sìos air cleas nan <eng>Rolling Stones<gai> airson a bhith ri L.S.D.

[Sanas]

[TD 326]

GEOGRAPHY NA H-ALBANN

(4) AN T-EILEAN SGITHEANACH

Le MURCHADH MOIREACH

Tha an t-Eilean Sgitheanach ’na laighe an iar air tir-mór siorrachdan Inbhir-nis agus Rois agus dealaichte bhuapa le caolas cumhang ris an canar An Linne Shléibhteach. A rèir beachd dhaoine fiosrach, tha am facal Sgith a’ ciallachadh ‘geàrrte’ no ‘sgiathach’ no ‘eangach.’ Bho shean chanadh na bàird An Clàr Sgìth ris an eilean, agus gus an latha an diugh canar An Cuan Sgìth ris a’ mhuir eadar e agus an t-Eilean Fada. Aon sùil air a’ mhap agus chì sinn cho freagarrach agus a tha an t-ainm. Mar a thubhairt a’ bhana-bhàrd, Màiri nan Oran:

Tha do lochan rìomhach
Sìnte stigh feadh eang,
A’ dealachadh bho chéile
Réidhleanan is bheann.

Gheibh sinn glé thràth an eachdraidh na h-Albann ’s na h-Eireann criomagan beaga mu thimcheall. Thadhail cabhlach Ròmanach e anns a’ chiad linn an déidh Chrìosd. Is iongantach mura h-ann bho ’n fhiosrachadh a fhuair iad sin uime a chaidh aig a’ Ghreugach, Ptolemy bho Alecsandria (Cathair Alasdair), àite a thoirt dha anns a’ mhap de Bhreatainn a dhealbh e mu’n bhliadhna 120 A.D. Tha iomradh cuideachd air sgrìob a thug Calum Cille ann anns a’ bhliadhna 585 A.D., agus e fiachainn ri iompachadh taobh tuath na h-Albann chun a’ chreideamh Chrìosdaidh. A rèir coltais, is e seòrsa de Ghàidhlig a bhathas a’ bruidhinn ann aig an àm sin.

Tha fhios againn gu robh na Lochlainnich ’ga àiteach fad 400 bliadhna is còrr gus an robh aca ri fhàgail an déidh blàr na Leirge a chaidh a chur sa’ bhliadhna 1263. Mar thoradh air an tàmhachd fhada sin, gheibhear fhathast a-measg nan eileanach iomadh sgeulachd mu thachartasan an ama sin, is gus an là an diugh tha fìor chruth Lochlainneach air móran de dh’ ainmeanan nan àitean. A thuilleadh air sin tha fuil nan Lochlainneach fhathast a’ ruith gu bras an cuislean nan Sgitheanach. A rèir beul-aithris is ann bhuapa

[TD 327]

thainig Clann ’ic Leòid agus, an tomhais mhóir, na Dòmhnallaich.

B’e fear Leot bu phrìomh athair do na Leòidich. Bha dà mhac aige, Torcuill agus Tormad. Le bàs athar fhuair Tormad còir air an Eilean uile ach a-mhàin Bhatairnis agus Raarsaidh is Rònaidh, a chaidh a thoirt maille ri Eilean Leódhais do Thorcuill mar oighreachd. Thachair so sa’ bhliadhna 1280. Mar an ceudna bu leth Lochlainneach a bh’ann an Somhairle, prìomh-athair nan Dòmhnallach, agus b’ fhìor Lochlainneach athair-céile, Olghair Ruadh. Mharbhadh Somhairle sa’ bhliadhna 1164.

Bha an dà fhine sin fada a’ caigeadh air a chéile, is cha deach a’ chùis na b’fheàrr an déidh do MhacDòmhnaill, Tighearna nan Eilean, seilbh a thoirt do a mhac, Uisdean, air Sgìre Shléibhte anns a’ bhliadhna 1469. Gus an là an diugh canar Clann Uisdean ri Dòmhnallaich Shléibhte as déidh a’ mhic so. Anns a’ bhliadhna 1528 thug na Dòmhnallaich Tròdairnis bho Chlann ’ic Leòid, nì a dh’ aobharaich droch fhuil eadar an dà fhine fad ùine mhóir. Ré nam bliadhnachan sin chuir iad an gnìomh air a chéile iomadh olc oillteil, ach an déidh do Rìgh Seumas V tadhal anns a’ bhliadhna 1540 am Port-rìgh, baile tha air ainmeachadh air, thainig na fineachan, a lìon beag is beag, gu bhith na bu chneasda ri chéile. Chaidh am blàr mu dheireadh—Blàr Choire na Creiche, anns a’ Chuilitheann—a chur eatarra anns a’ bhliadhna 1601.

Cha robh Clann MhicFhionghain an t-Sratha cho lìonmhor ris an dà fhine eile, ach bhuineadh iad do’n eilean fada mus d’ fhuair Clann Dòmhnaill còir air fàd deth.

Bu rìoghalaich na fineachan sin uile, ’s cha bu ghann nach do chrean iad air an dìlseachd do na Stiùbhartaich, gu h-àraidh Clann ’Ic Leòid, a chaill ach beag am fir uile aig Blàr Worcester. Ach fhuair iad cho beag taing bho Rìgh Tearlach II ’s gun tug iad bòid nach éireadh iad gu bràth tuilleadh mar fhine ás an leth, agus cha do rinn iad sin. Ged nach d’ éirich a dh’ aon chuid Clann ’Ic Leòid no Clann Dòmhnaill le Prionnsa Teàrlach an 1745, thug iomadh Sgitheanach làmh chuidich dha. Chuir dìlseachd Fhionghaill NicDhòmhnaill, Dhòmhnaill MhicLeòid, is Chlann ’Ic Fhionghain sgeilm air ainm an eilein tha fhathast ’na tharraing do luchd-turais.

Nuair a sguir na fineachan a tharagadaireachd air a chéile is nach robh eagal cogaidh no creiche air na cinn-chinnidh, chaidh na mithean sìos am prìs agus am màl suas. Dh’fhàg móran d’an deòin an cuid fearainn, on bha e cruaidh leotha am màl ùr a phàidheadh. A dh’aindeoin sin dh’fhàs an sluagh cho lìonmhor is nach robh de phòr a’ fàs dhaibh na chumadh an teaghlaichean gun dìth. Aig a’ cheart àm bha tuathanaich-chaorach o dheas a’ tairgse àrdachadh màil do na h-uachdarain gu ìre nach b’urrainn do na h-ìochdarain a phàidheadh. Bha cuideachd bàillidhean is luchd-fearainn chìocrach, shanntach nach b’urrainn an sàth fhaighinn de chuid chàich a’ cur

[TD 328]

bhailtean bàn a’ fuadach nan daoine chum an tuilleadh fearainn fhaighim dhaibh fhéin. ’Se bun a bh’ann gun thogadh bho’n fhearann móran theaghlaichean, is chaidh am fuadach, cuid thar chuain, is cuid do bhailtean móra an taobh deis.

“Có aig am bheil cluasan
No cridhe tha gluasad beò,
Nach seinneadh leam an duan so
Mu’n truaighe thainig oirnn,
Na mìltean a chaidh fhuadach,
Toirt uath an cuid ’s an còir,
A’ smaointean thar nan cuantan
Gu Eilean Uaine Cheò.”

Thachair sin gu h-àraidh anns a’ chiad leth de’n naodhamh linn deug. An àite nan daoine thainig caoraich, cìobairean is coin.

“Nuair a nochd mi ris an àit
far an robh mo shluagh a’ tàmh,
Coin a’ comhairtich ri m’ shàil
A’ cur na fàilt orm cho fuar.”

An diugh ’sann a tha am fearann a’ dol bàn a dhìth dhaoine. A dh’ aindeoin cho math dheth is a tha an sluagh, ’s nach robh an cor saoghalta a riamh cho socrach, tha bara na h-òigridh air falbh bho’n tigh is an taobh-deas gan tàladh.


Cruth is Clàr na Dùthcha

Tha an t-Eilean Sgitheanach ’na laighe an iar air tir-mór Siorrachdan Inbhirnis is Rois, leis a’ chaolas cumhang, an Linne Shléibhteach, eadar e is iad. Tha e dìreach a tuath air a’ cheum <eng>latitude 57<gai>, agus tha an 6mh ceum <eng>longitude<gai> a’ ruith, ach beag, troimh a mheadhon, nì tha leigeil ris dhuinn gu bheil àird a’ mheadhon latha 24 mionaidean an déidh meadhon latha Ghreenwich. Tha e mu lethcheud mìle a dh’fhad agus, ged nach eil bad dheth nas fhaide na ceithir mìle bho’n mhuir, tha e aig a leothad 24 mìle de thalamh tioram a leud.

Ann an cumadh, tha e mar ghiomach mór le a spògan góbhlach sìnte mach troimh chuan na Maoile. Is e an ghnè creige a tha fo ’n uachdair a dh’fhàg an cumadh sin air. Tha a chruth le a lochan eangach mara, agus a chlàr, le a bheanntan ’s a dhromannan, ’nam fianuis gus an latha an diugh air tachartasan linntean millionan bliadhna air ais. 

Is ainneamh am mìr sin de’n talamh a fhuair anns na ciantan sin a riasladh mar a fhuair an t-Eilean Sgitheanach. Nuair a bha àrd-thìr Chailleann ag éirigh beag air bheag o dhoimhne chuain gu bhith ’na h-aonaichean àrda, bha an t-eilean troimh an àm sin ceangailte ri tir-mór. Muillionan bliadhna an déidh sin, am feadh

[TD 329]

a bha na Beanntan Alpainneach ag éirigh, bha slige na talmhainn far a bheil an t-Eilean Sgitheanach an diugh air a bruthadh is air a sgàineadh is air a criothnachadh gu ìre, ann an àitean, a tilgeil, ach beag, bun os cionn. Is ann mu’n àm sin a shìolaidh an talamh sìos gu doimhne mhór eadar dà sgàineadh, fear air gach taobh, far a bheil Cuan na Maoile an diugh. Bha an t-eilean uile, uair is uair, air a luasgadh troimh na cian linntean sin le crithean-talmhainn is teine-bheanntan. Chaidh sgaoilteach mhór làbha a thaomadh a-mach á craosan nam beann. Bha i a’ ruighinn bho thuath air an eilean seachad air Eilean Mhuile. Cha b’ aon uair a thachair na dòirtidhean sin. Bha iad uaireanan a’ sgaoileadh fo dhithean nan creag, agus chì sinn an làbha sin an diugh ’na ruithean am bearraidhean nan cnoc.

Dh’éirich na beanntan a bha a’ taomadh a-mach na làbha gu àirde mhóir. Mu dheireadh sguir an taomadh agus, beag air bheag troimh na linntean, chruaidhich a’ chreig leaghte ann an surragan nam beann sin, agus air do na siantan, troimh bhliadhnachan gun àireamh, bleith air falbh na dithean làbha a bha an uachdair, dh’ fhàgadh a’ chreig leaghte a bha air cruadhachadh anns na slugain, oir is i a’ chreig bu chruaidhe is bu dorra a bleith. Thachair so tuilleadh is aon uair. Tha e coltach gur h-e beanntan a’ Chuilithinn Dhuibh na tha air fhàgail dhuinn de na chruaidhich anns na glomhasan móra sin an toiseach. Thaom an sin creig leaghte mar ghranaid. Bha an taomadh so cho cumhachdach is gun thog i Blàbheinn ás a bun. Is e an Cuilitheann Dearg na tha air fhàgail de’n taomadh so. Bha sgaoiltichean eile ann de chreig leaghte mar làbha ris an canar “<eng>basalt<gai>.” Tha an dà thrian a tuath de’n eilean còmhdaichte le i so. Is e sin as aobhar gu bheil grunnd an eilein cho torach, oir leigidh i an t-uisge troimhpe agus brisidh i ’na mìn-thalamh a tha fìor mhath airson feurach is talamh-àitich.

Leis gach riasladh a bh’ann chaidh na dithean creige a b’aosda na iad sin agus a bha ’nam bonn do’n eilean is do earrainn mhór de’n t-saoghal, mar a tha an gneis Leódhasach, gainmh-chlach Thoirbheartain, is an leac aoil a bhristeadh, ’s a shadadh, ’s a lùbadh is fhilleadh air dhòigh a dh’fhàg leac an eilein anabarrach measgaichte. Chì sinn sin gu h-àraidh ann an cuid de Sgìrean an t-Sratha is Shléibhte.

Fada, fada an déidh sin, ach na ciadan mìle bliadhna air ais, dh’fhàs an aimsir anabarrach fuar. Lean i mar sin, le ìoclaithean an dràsda ’s a rìs, fad ùine mhóir. Canar Linntean na Deighe ris an aimsir sin. Bha tiuighead mhór deighe air mullach a’ Chuilithinn, ’s i sruthadh ’na h-aibhnichean móra, domhainn air gach taobh. Sguab an deigh leatha a’ chreig bu bhuige, gu h-àraidh far an robh sgàinidhean ann an leac-bhoinn na talmhainn. Sin mar a chladhaicheadh Loch Coir’-uisge, a tha móran nas doimhne na

[TD 330]

uachdair na mara ri a taobh. Bha sruthan deighe eile sìos gu Loch Harapoll, Loch Sligeachain, is gu Port-rìgh. Chì sinn fhathast ri taobh an rathaid eadar an dà àite sin mu dheireadh na tuim mhorghain, no eisgearan, a dh’fhàg iad ás an déidh. O’n uairsin cha tainig móran atharrachaidh air clàr an eilein ach na rinn na siantan is làmh mhic an duine, is cha bheag sin fhéin.


An Aimsir

Is ainneamh duine a theid air chuairt do’n eilean nach tig air ais le inneas air taise is tlus nan sian. Tha a bheanntan cho tric còmhdaichte le smùidrich mhìn uisge, is gur dara h-ainm da Eilean a’ Cheò. Tuigear dé as aobhar do’n taise sin ma leughar le aire an cunntas a thugadh air clìmaid na h-Albann.

Tha grunnan nithean ann aig a bheil buaidh shònraichte air na siantan, mar a tha:

1. an t-eilean a bhith anns an <eng>latitude<gai> sam bheil e;
2. e a bhith air taobh siar na h-Albann:
3. e a bhith beanntach:
4. Sruth a’ Chamais a bhith tighinn dlùth dha:
5. an seòrsa grunnd a tha air uachdair.

Gabhaidh sinn iad anns an òrdugh sin.

1. Leis an eilean a bhith eadar na ceuman <eng>latitude 57<gai> is 58, bhiodh dùil ri aimsir chuimsich, gun i a bhith ro fhionnar no ro theth; oir chan eil uiread de theas na gréine a’ ruighinn air ’s a tha a deas no cho beag ’s a tha a tuath. Ach tha buaidhean eile ann a tha a’ deanamh na h-aimsir cunbhalach is tlàth, mar a tha

2. bara na gaoithe a bhith bho’n iardheas. On a tha an t-eilean ’na laighe air taobh siar na h-Albann is air a chuairteachadh leis a’ Chuan a Siar, tha a’ ghaoth an iardheas a’ tighinn thuige thar a’ chuain sin le luchd de dheataich bhlàth, mhìn a thog i bho uachdar na mara, cuid dheth an crios ain-teth na cruinne. Tha buige is blàths a’ tighinn an lorg na gaoithe, air chor is gur h-ann ainneamh a leanas sneachd no reothadh, nuair a thig iad, ach ùine bheag.

3. Tha a rìs Sruth a’ Chamuis a’ tighinn gu a chladaichean leis an teas a shùigh e bho’n ghréin aig Camus Mhexico. Tha sin a’ leasachadh blàths na h-aimsir, oir cumaidh uisge, agus bheir e seachad móran teas a bharrachd ’s a ni talamh tioram. Tha cuid de’n teas sin ga thogail air a slighe leis a’ ghaoith an iardheas.

4. Seach gu bheil an t-eilean cho beanntach tha aig a’ ghaoith ri éirigh anns an dol seachad. Anns an éirigh tha i a’ dol an tainead, no a’ sgaoileadh, ’s a’ fàs fuar. Tha sin a’ cur na mìn-dheathaich ’na boinneagan móra a tha a’ tuiteam ’nam frasan. Anns

[TD 331]

an tionndadh do’n deataich gu uisge tha i a’ cur dhith an teas a rinn a togail aig deas fo bhuaidh na gréine. So aon dòigh air faighim aig tuath an teas a thug a’ ghrian seachad aig deas: an teas ceilte, no mar a chanar ris sa’ Bheurla, <eng>latent heat<gai>.

5. On is i a’ chreig bhasalt a tha an uachdair ann an dà thrian de’n eilean, cha chùm i an t-uisge fada, oir sìolaidhidh e sìos troimh a pòran. Tha so a’ fàgail a’ ghruinnd nas blàithe ’s nas gnèidheile na tha an scromag uachdrach an Innse-Gall, far a bheil an t-uisge a’ laighe ’s a’ deanamh na talmhainn fuarraidh.

Tha mar sin an aimsir tlàth ach tais, is a’ ghaoth rud-eigin làidir, gu h-àraidh ann an Tròdairnis agus Bhatarnis. Chan eil na h-àitean sin cho fasgach ris a’ chuid mhór de’n eilean, oir tha na croitean ri aghaidh na mara agus rud-eigin àrd agus lom. Tha doimhne 80 òirleach—agus am barrachd aig a’ Chuilitheann—a’ tuiteam de dh’uisge anns a’ bhliadhna ann an cuid a dh’àitean deth. Tha sgìre Shléibhte, agus gu h-àraidh sìos an Aird, nas tiorma na an còrr dheth, oir tha beanntan a’ Chuilithinn a’ toirt móran de’n uisge ás a’ ghaoith anns an dol seachad dhi. An déidh sin tha suas ri 60 òirleach a’ tuiteam anns an àite as tiorma dhe’n eilean.

Tha buntannas àraidh aig an seòrsa aimsir a tha àite a’ mealtainn ri beatha a luchd-àitich, an aodach, an tighean agus an dòigh anns a bheil iad a’ cosnadh am bith-beò. Feumaidh an tighean ’s an aodach seasamh ri gaoith is uisge, ach do bhrìgh tlàths nan sian, ’sann a tha an smùidrich uisge a tha gu tric a’ tuiteam ’na ùrachadh le muinntir an eilein. Cha chùm e iad ach ainneamh bho obair sam bith a tha aca ri dhèanamh. Ach tha an t-eilean a bhith faighinn na h-uiread de dh’uisge ’na aobhar air a’ mhór-chuid de’n talamh-àitich a bhith fo fheur, oir tha am foghar mì-chinnteach, agus gu tric am bàrr fadalach agus duilich a’ chaoineachadh. Ged tha cuid de mhath na talmhainn a’ falbh leis na dòirtidhean uisge, tha fàs mór feòir air a’ chòmhnard agus móran bheathaichean gan cumail.


Sluaghmhorachd

Tha an t-Eilean Sgitheanach air àite cho àluinn is a tha an Albainn. Tha a ghrunnd torach, tha fasgadh ann do dhaoine is do bheathaichean agus, ceithir thimcheall air tha an cuan-mór le iasg am pailteas do dhuine a theid g’ a iarraidh. Shaoileadh neach le sin gum biodh bith-beò furasd a dhèanamh ann agus gum biodh, mar thoradh air sin, àireamh an t-sluaigh a’ sìor dhol am meud. Ach chan ann mar sin a thà.

Bha móran dhaoine a bharrachd ann bho chionn 200 bliadhna na tha ann an diugh. A riamh bho 1841, a’ bhliadhna a b’ àirde àireamh an t-sluaigh, tha gach cunntadh a chaidh a dhèanamh a’


[TD 332]

[Sanas]

[TD 333]

nochdadh gu soilleir gu bheil an t-àireamh a’ sìor-dhol an lughaid gach bliadhna. Bheir na figearan so shìos a’ chùis rudeigin a-steach oirnn:

ann an 1841 bha 23,074 duine ann,
an 1931 bha 10,341 duine ann,
an 1951 bha 8,537 duine ann

Airson gach ceud duine a bha ann an 1841, cha robh ann ach 37 an 1951. Eadhoin anns an fhichead bliadhna bho 1931 gu 1951 bha an t-àireamh sìos 17 duine ás gach ceud. Ann an Sgìre Shléibhte cha robh ach aon duine innte an 1951 mu choinneamh gach cóignear a bha innte an 1841. Chaidh na sgìrean eile sìos gu mór cuideachd, agus lean iad air dol an tainead, mar a chì sinn bho’n chléith so shìos:

Sgìre			Aireamh an t-sluagh an cunntadh
		1821	1831	1841	1851	1931	1951
Cillemhoire		3415	3625	3177	1489	1136
Snìosort		3487	3220	3101	1265	1094
Diùrinis		4765	4975	5330	2120	1583
Port-rìgh		3441	3574	3557	1976	1750
Bracadal	2103	1769	1824	1597	1120	969
An t-Srath		2962	3150	3243	1587	1382
Sléibhte		2957	2706	2531	788	623
An t-eilean		22,796	23,074	22,536	10,345	8537

Tha na h-àireamhan sin ag innse an sgeula fhéin. Bhiodh sgìre Bhracadal gu math na b’ìsle mur biodh na teaghlaichean á Leódhas agus na Hearadh a shuidhicheadh innte an déidh a’ Chiad Chogaidh Mhóir.

Agus rud eile: bha barrachd fhireannach an 1951 ann an Cillemhoire is an Diùrinnis na bha annta de bhoireannaich, suidheachadh nach fhaighear gu tric nar dùthaich.

Tha taobh eile air a’ chùis as mì-ghealltanaich na sin: àireamh nan seann dhaoine an coimeas ri mór-àireamh an t-sluaigh a bhith sìor dhol a meud, agus àireamh na cloinne an lughaid. Chì sinn sin le aon sùil a thoirt air a’ chléith so shìos:

			1861				1931
aois		daoine		as 100		daoine		as 100
65 is còrr	1352		6.8		1687		16.2
15 gu 65	11,691		59.2		6231		59.9
0 gu 15	6702		33.9		2847		23.9

Tuigear mar a tha so a’ tachart le gabhail deich bliadhna an sud is an so aig eadar-dhealachadh amannan eadar chunntaidhean.

[TD 334]

Gabhaidh sinn an toiseach na deich bliadhna eadar 1861 agus 1871.

(1) Anns an ùine sin rugadh 4,916 leanaibh,
bhàsaich 3,278 duine;
bu chòir le sin 1638 duine a bhith ann a bharrachd, ach ’sann a bha 1,477 na bu lugha ann, nì a tha a’ ciallachadh gun dh’fhàg anns an ùine sin 1,638 + 1477 (3,115) duine an t-eileean, agus sin uile ach beag na cosnaichean òga.

(2) Gabhaidh sinn a rìs na deich bliadhna eadar 1901-1911: 
rugadh 2,853
bhàsaich 2,353.

Bu chòir 501 a bharrachd a bhith ann an 1911; ach ’sann a bha 1,279 na bu lugha ann. Le sin feumaidh gun dh’fhàg 1,780 an t-eilean anns an ùine sin.

(3) Anns na deich bliadhna bho 1921 gu 1931
rugadh 1,630
bhàsaich 1,946 ;
is e sin 316 a bharrachd as a rugadh.

Bha an t-aireamh 1239 na bu lugha aig deireadh na h-uine na aig a toiseach. Dh’fhalbh le sin 1,239 – 316 = 923 duine ás an eilean rè nan deich bliadhna sin. Faodar a thuigsinn gu bheil seargadh na h-àireamh a’ ruighinn ìre mhì-ghealltanaich nuair a tha barrachd dhaoine a’ bàsachadh na tha de leanabain gam breth.

Tha aon àite ann anns a bheil an sluagh a’ dòmhlachadh. Is e sin Port-rìgh. A riamh bho 1841, nuair a b’àirde àireamh t-sluaigh san eilean is a b’ìsle e anns a’ bhaile san ùine sin, bha àireamh sluaigh Phort-rìgh a’ dol an lìonmhorachd leis gach cunntadh gus a’ bhliadhna 1891 nuair a bha 1003 duine ann. Bha e dà cheud duine na b’ ìsle na sin (793) an 1921, ach leis na thogadh a thighean ùra anns na deich bliadhna fichead mu dheireadh bha an t-àireamh an 1951 trì cheud duine (1097) na b’àirde na bha e an 1921. Cha robh e a riamh roimhe cho àrd. Chì sinn sin bho’n chléith so shìos:

Cunntadh	1841	1861	1881	1891	1901	1911	1921	1931	1951
Aireamh	510	679	893	1003	872	888	793	802	1097

Chan eil fhios dé dh’fhaodas tachart fhathast, ach a rèir coltais is ann sìos a theid àireamh muinntir an eilein oir chan eil móran oibreach dhaibh ann. Tha a’ chuid as motha de an teachd-an-tìr a’ tighinn o bhith cumail bheathaichean, ach cha leigear a leas sùil a bhith ri móran leasachadh sluaigh a thighinn o bhith cumail an tuilleadh, freagarrach is gu a bheil an t-eilean airson na h-oibreach sin.

Chì sinn bho’n mhap gu bheil a h-uile baile, ach beag, air a shuidheachadh an cois a’ chladaich. Tha aobhar no dhà air a sin.

[TD 335]

Chan e a-mhàin gu robh an sluagh a’ strìth ri fearann; bha cuid mhath de’m beathachadh a’ tighinn ás a’ mhuir. A rìs, is ann le eathraichean gu tric a bhatar a’ faighinn dhachaidh am beagan bathar a bhathas a’ ceannachd, oir cha robh uaireigin rothaidean ann a b’ fhiach an t-ainm.

Tha chuid as motha de’n t-sluagh a’ còmhnaidh ann an trì no ceithir de cheàrnaidhean de’n eilean:

1. Timcheall Phort-rìgh, an ceanna-bhaile. Is ann an so a tha an Siorram agus na fir-lagha a’ deanamh an dachaidh, ’s tha bancannan is tighean-òsda ga fhàgail goireasach do luchd turais. Tha móran de mhuinntir a’ bhaile a’ deanamh earrainn mhath de’m bith-beò orra sin. Tha, a rìs, an Ard-sgoil a’ tarraing dhaoine ann.

2. An ceann-a-tuath Thròtairnis: bho Stafainn, Dìg is Flòdaigearraidh gu Cill-mo-Luaig, Cille-Mhoire is Uig. Is e feobhas an fhearainn a b’aobhar air an t-sluagh a bhith rudeigin dòmhail sna ceàrnaidhean sin.

3. Timcheall Dhun-bheagain. Chleachd móran dhaoine faighinn oibreach aig a’ Chaisteal Mhór, ’s tha e fhathast a’ tarraing treudan de luchd-turais ás gach ceàrnaidh de’n t-saoghal. Bho chionn còrr is ceud bliadhna b’e sgìre Dhiùrinnis an sgìre de’n eilean uile anns am bu dòmhaile an sluagh. Ach chaidh móran dhiubh fhuadach, is mar a thubhairt Niall MacLeiòd—

Tha na fàrdaichean ’nam fàsach
Far an d’ àraicheadh na seòid.

Bha an lamraig agus an loch a bhith rudeigin fasgach a’ misneachadh dhaoine gu bhith strìth ri beagan iasgaich gu leasachadh cosnaidh dhaibh.

4. San Ath-leathainn. Tha luchd-turais a’ cumail obair samhraidh ri móran theaghlaichean anns na bailtean beaga timcheall an àite, agus chleachd beagan iasgaich a bhith ga dhèanamh ann cuideachd. Ach tha Breacais a nis a’ tanachadh gu mór oir chan eil an òigridh a’fuireach aig baile.


Bun-obair

Mar a chunnaic sinn, tha àireamh an t-sluaigh a’ dol sìos gach bliadhna. Faodaidh dà aobhar a bhith air sin: an toiseach, nach eil daoine a’ meas gu bheil an cosnadh cho buannachdail dhaibh no cho freagarrach airson an latha a th’ann is bu mhath leotha; no, a rìs, nach eil an seòrsa cosnaidh a tha ri fhaotainn ann a’ tighinn ri càil an t-sluaigh. Ach tha fhathast còrr is 8000 duine ann a dh’ fheumas biadh is aodach is blàths is dachaidhean, agus tha fhios nach fhaighear fiach na sgillinn de sin gun a làn luach a thoirt ’na iomlaid. Feumar reic rudeigin mu choinneamh gach nì a cheannaichear, agus is i a’ cheist ciod e a gheibh iad a reiceas iad, na a chaitheas iad tha fàs dhaibh fhéin.

[TD 336]

Croitearachd

Fad linntean is ann ri obair fearainn a bha a’ mhór-chuid de mhuinntir an eilein an urra airson am bith-beò, co-dhiù ann an tomhas. Nuair bu mhotha a bha de dhaoine ann, bha iad beò ach beag air na bheireadh iad ás an talamh no ás a’ mhuir. Mar a chì sinn bho na feannagan-taomaidh tha an diugh fo fhraoch air na sliosan, cha robh fàd fo an cothrom a ghabhadh tionndadh, nach robh fo bhàrr. Ged nach robh e furasd, le fliuichead na h-aimsir, am bàrr a chaoineachadh, bha na teaghlaichean mór is lìonmhorachd nan làmh a’ deanamh na h-oibreach aotrom. Bha an sluagh cho mór an eiseamail na dh’fhàsadh dhaibh fhéin is gu robh féill da-rìribh air fearann. Anns an lethchiad bliadhna mu dheireadh thainig caochladh mór a thaobh sin air dòighean an t-sluaigh. Tha an òigridh a’ togail orra bho’n tigh, agus tha am fearann, far nach eil e bàn, air àiteach le daoine tha air a thighinn gu aois. Tha cuideigin air fhàgail aig baile, oir tha fhathast ceangal mór aig na teaghlaichean ri fearann an athraichean.

Ged tha grunnan bhailtean-fearainn anns an eilean bho am faigh na tuathanaich a tha gan oibreachadh bith-beò math, is ann tearc a gheabhar croit cho mór is gun togar teaghlach oirre gu cothromach gun leasachadh oibreach eile. Leis gu bheil an aimsir rudeigin fliuch agus bàrr duilich a chaoineachadh, chan eil na h-uiread deth ga oibreachadh is a chleachd, ach tha fhathast, ann an tomhas, buntàta, is bainne is uighean a’ fàs riutha fhéin. Ged tha móran de mhathachadh na talmhainn ga nighe air falbh leis na dòirtidhean uisge, tha air fhàgail na bheir fàs mór feòir a-mach, agus seach gu bheil an t-eilean cnocach, fasgach, tha móran bheathaichean gan àrach airson na margaidhean. Tha daoine fiosrach de’n bheachd gu bheil gaiseadh beag air bheag a’ tighinn san fheurach le bhith cumail tuilleadh is a’ chòir de chaoraich agus ro bheag de chrodh.

Tha beagan figheadaireachd cuideachd ga dheanamh an Cille-mhoire agus am Bracadal, far an do bhriseadh tacannan chaorach is an tugadh fearainn do Leódhasaich is Hearaich, a thòisich air fighe a’ chlò-mhóir, obair ris an robh cuid dhiubh cleachdte. Am Port-rìgh tha muileann-chloimhe Phringle a’ cumail oibreach ri grunnan math. San t-samhradh tha móran chlòitean, phlaidichean agus iomadh seòrsa aodaich dèanta ga reic ri luchd-turuais.


Iasgach

Tha gu leòr de lochan mara anns an eilean, ach tha e gann de dh’òban is òsan fasgach airson phortan iasgaich. Faodaidh e bhith gur h-e sin a b’ aobhar gu robh an Sgitheanach a riamh na bu déidheile air obair fearainn is togail bheathaichean na bha e air siaban mara a bhith mu a dhosan. Ach ged nach eil urad iasgaich is a b’àbhaist, no a shaoileadhte, ga dhèanamh, thathas a’ strìth ris fhathast am Port-rìgh, am bailtean beaga nam Bràighean, am baile no dhà ann an Sléibhte, agus a Lochan

[TD 337]

Bhracadail, Ghlinn-dail agus an Uig. Ach is e fìor bheag de thoradh an iasgaich sin a tha ruighinn nam margaidhean. Bha uair a bha am barrachd.

Ged tha na Sgitheanaich gu mór air cùl a chur ri iasgach mara, tha iad a’ cosnadh cnap math airgid air trusadh fhaochag is gan reic air margadh Bhilinsgeit, a ruigeas iad ann an iomlaid nan ceithir uairean fichead. 

Tha beagan dhaoine a’ faighinn oibreach an tighean-staile Thalaisgeir, agus, gu chionn ghoirid, bha obair an <eng>diatomite<gai> aig Leathallt a’ cumail cosnaidh ri beagan. Tha obair rothaidean ’na chuideachadh. Chan eil teagamh sam bith nach fheumadh muinntir an eilein an tuilleadh leasachaidh cosnaidh gus an teaghlaichean a thogail gu cothromach air an tuath.

Luchd-turais. Tha e feumail gu bheil tàladh mór ann do luchd-turais. Chan eil sin ’na ioghnadh, oir tha seallaidhean àghmhor ri am faicinn air gach taobh. Tha móran, gu h-àraidh an òigridh, ga thadhal gach bliadhna a’ sreapaireachd am beanntan a’ Chuilithinn. Chan eil aon àit eile am Breatainn anns am faighear na h-uiread de bheanntan a dh’fhiachas gu’n cùl na sreapairean as greimeile agus as misneachaile tha againn. Tha àireamh an luchd-turais a’ dol a meud gach bliadhna, agus is e glé bheag a bhailtean nach eil a’ deanamh cosnadh math samhraidh le bhith toirt cuid-oidhche dhaibh. Chan eil teagamh sam bith nach eil na tha iad a’ fàgail de dh’airgead anns an eilean ’na chuideachadh mór do na Sgitheanaich.

[Sanas]

[TD 341]

NAIDHEACHDAN O’N CHROIT
le CEITEIG M. NICGHRIOGAIR

GE b’e có thuirt gum b’e croit pìos beag fearainn air a chuartachadh le riaghailtean, cha tuirt e facal ceàrr. A’ bhuidheann nach eil ag iarraidh so oirnn tha iad a’ casg sud oirnn!

Nuair a ghabh sinn a’ chroit cha robh aig a h-uile duine ach cho math ’s a bhitheamaid dheth ’s gun mhaighistir oirnn ach sinn fhéin. Cha b’fhada gu faca sinn a chaochladh.

Feumaidh sinn an t-uachdaran, Bòrd an Aiteachais agus Coimisean nan Croitearan a riarachadh, ’s gus am bi iad sin uile sàsuichte chan fhaod sinn géill a thoirt do’r toil fhéin.

Ma theid gabhail ruinn sa’ Mhargadh Choitcheann tha mi cinnteach nach dean e leasachadh air cùisean, ach treabhaidh sinn an t-iomaire sin ma ruigeas sinn e.

Tha iomradh is tuairsgeul am beul gach duine san àm a th’ann mu’n Mhargadh Choitcheann, ’s tha eagal orm nach eil duine toirt misnich dhomh a thaobh nan croitean beaga tha cur an urra ann am buileachadh o’n Riaghaltas. Ma theid an cuideachadh sin a thoirt bhuainn bidh cuisle na croitearachd air a gearradh.

Tha aon fhiosachd ga dèanamh ris nach cuir mi fhéin m’aonta co-dhiù. ’Se sin gum bi a’ Ghaidhealtachd ’na blàr-cluiche aig luchd-turais o’n Roinn-Eorpa ’s gach ceàrn eile. Cha mhair sin fada. Theid mi’n urras nach bi móran cluiche aca nuair a gheibh iad lanbanachadh no dhà le deàrrsaich uisge agus a bheir na meanbh-chuileagan greis cagnaidh orra!

Gnothach neònach, ’sann a fhuair sinn samhradh cuimseach am bliadhna ’s bha ’bhuil ann. Bha sunnd air a h-uile duine am feur a bhith air a thional an deagh òrdan ’s air bheag dragha ri sìde ghrianach, thioram.

Ach chan eil sinn toilichte mura bi gearan againn ’s b’e ’n glaodh an uair sin gu robh ’n tiormachd a bha ’na beannachd dha’n fheur ’na mallachd an càs an arbhair a bha ’g abachadh mun d’fhuair e cothrom fàs.

[TD 342]

[Sanas]


[TD 343]

Tha a’ mhór-chuid a nis air saothair an fheòir a lùghdachadh le bhith ga bhéileadh (ma ghabhas sibh lethsgeul an fhacail choimhich so!) ’s gu dearbh ’se so aon chleachdadh ris an do rinn mi fhéin fìor shogan. ’S dòcha nach eil orm ach an leisge ach nuair a chuimhnicheas mi ’n riasladh a b’àbhaist a bhi againn a’ crathadh ’s a’ ràcadh ’s a’ tionndadh ’s a’ toiteadh, cha mhór nach dean e tinneas dhomh!

Tha feadhainn a’ leantainn ris an t-seann dòigh ’s bidh iad ag ràdh rium nach fhiach feur nam béileachan ’s nach itheadh an crodh acasan e co-dhiù.

Taing dha’n t-Sealbh nach eil an crodh againne cho àilgheasach! Feumaidh g’ eil iad am fàbhar nan nòsan ùra. Chan fhaca mi gun do dh’ fhàg iad bhuapa sop a thainig á béile fhathast.

Chan eil làithean saora ach ainneamh ach nuair a chuireas deagh shìde obair na croite gu ìre adhartaich, bidh leisgeul againn tàrrsainn ás agus ni e ùrachadh dhuinn latha chur seachad air falbh o’r n-eòlas.

Glé thric ’sann gu Féill Tuathanachais a theid sinn ’s chì sinn an sin stoc brèagh agus uidheaman ùra gu’r n-àilgheas. Cluinnidh sinn naidheachdan is beachdan ás gach àite ’s bidh cnuasachadh is argumaid mu gach gnothach tha dol eadrainn fhéin ’s na thachras ruinn.

Mura teid sinn gu Féill ’sann a’ coimhead Deuchainn Chon as dòcha ar faighinn. ’Se foghlum da-rìribh a th’ann a bhith faicinn snas is sgil nan con agus an co-obrachadh a th’eatorra fhéin ’s am maighistirean.

Cha robh dùil agam an toiseach gun cuirinn uimhir de spéis annta ach on a tha mo chompanach cho déidheil air an obair shaoil mi gum b’ fheàrr dhomh ùidh a ghabhail ann.

A’ chiad uair a chaidh sinn còmhla gu Deuchainn thug mi leam stocainn a bh’air bhioran agam agus leabhar math a bha mi leughadh le Agatha Christie gus nach fairichinn an latha fada.

Ach aon uair ’s gun do ghlac a’ chiad fhead m’aire, lean mi ’n fharpuis gu mion ’s cha b’ fhada gu robh mi cumail sùil mhionaideach air m’ uaireadair fiach an coimhlionadh gach cù na bh’air iarraidh air san ùine bh’air a chur a-mach.

Cha deach lùb air an stocainn ’s thill an leabhar dhachaidh feasgar ’s mise gun fhaighinn a-mach có mharbh a’ chailleach.

’S iomadh latha o’n uair sin a chaith sinn aig Deuchainn nan Con.

Ach eadhon air latha dheth chan eil dol-ás againn o obair na croite. Ma bhios sinn caran anmoch a’ ruighinn dhachaidh, bidh Rósaidh aig a’ gheata a’ feitheamh ri bleoghann ’s langan gearanach aice cho math ’s a ràdh “Nach ann an so a tha’n t-àm tighinn dhachaidh!”

[TD 345]

FAIRE UR A’ NOCHDADH

(Earrann air a bheil dreach na h-òige—fo iùil Cairistìona Dick)

An ràithe so:—
(1) An t-Eun Mór, le Cairistìona Dick
(2) Togaibh Fonn, le Anna Chaimbeul
(3) Fasanan Ura, le Anna NicNeis
(4) Maise Gnùis, le Patricia NicNèill
(5) Anna Nic ’Ill Iosa
(6) Obair Geamair, le Cairistìona Dick


An t-Eun Mor
le CAIRISTIONA DICK

SO agaibh atharrachadh eile air an fhìor sheann sgeulachd sin mar a dh’innseadh i le Dòmhnall Iain Mac Cumhais nach maireann (Dòmhnall Iain a’ Mhachaire) a Uibhist a Tuath.

O chionn fada fada ’n t-saoghail nuair a bha na daoine cus cus na bu mhotha na tha iad an diugh, nuair a choisicheadh iad á Eirinn gu Alba le dà cheum—aon cheum o Eirinn gu Rathlin agus an dara ceum o Rathlin gu Alba—bha Eun Mór ann a bha cur eagal eadhon air na daoine calma sin. ’S ma bha an t-eun ’na chuis eagail dha na fir sin nach mór an t-uabhas a chuireadh e air na daoine beaga th’ann an diugh.

Uair sa’ bhliadhna bha an t-Eun Mór a’ tadhal, air a shiubhal, air baile àraid a bha so. Nuair a bha an t-eun a’ dol seachad os cionn a’ bhaile bha e mar gum biodh neul mhór dhubh a’ tighinnn eadar iad agus solus na gréine. Bha na sgiathan aige a’ ruighinn

[TD 346]

o thaobh gu taobh dhe’n bhaile is bhiodh a ghob air a dhol ás an t-sealladh mun nochdadh an t-iorball. Sin agaibh cho mór is a bha an t-eun a bha so.

Ach aon uair, nuair a bha an t-eun os cionn a’ bhaile àraid a bha so, rug e ugh agus thàinig an t-ugh a-nuas chun an talamh agus cha do bhrist e. Chaidh an t-eun a-mach ás an t-sealladh mu dheireadh agus bha solus na gréine air a’ bhaile a rithist agus nuair a dh’fhàs i soilleir chunnaic na daoine an t-ugh mór a bha so agus chuir e ioghnadh orra agus thàinig iad uile ga choimhead. Dh’fhiach iad ri thogail ach dh’fhailich e orra. Cha robh fios aca dé seòrsa eun a bha anns an Eun Mhór agus smaoinich iad gum b’fheàrr dhaibh an t-ugh a bhristeadh air eagal is gun tigeadh isean ás a sgriosadh am baile gu léir leis na dh’fheumadh e de bhiadh.

Thug fear dhe na fir buille dha le dhòrn agus mur do ghoirtich esan a dhòrn cha do rinn e coire sam bith air an ugh. Ghabh iad dh’an ugh le na breaban ach cha mhór a b’fheàrrd iad sin. Bha an t-slige cho cruaidh is nach robh i ach a’ leigeil gling aisde nuair a bhuaileadh na tacaidean oirre.

Cha robh fhios aca dé dhèanadh iad. Bha latha ás deaghaidh latha dol seachad agus an t-ugh mar a bha e chiad latha agus fir a’ bhaile air an clisgeadh gun tigeadh an t-isean ás mum faighead iad a mharbhadh.

Ma dheireadh theann iad air an ugh leis na piocaidean. Latha an deaghaidh latha ghabh iad dha’n t-slige gus aig a’ cheann a-mach gun do rinn iad an gnothach oirre agus spreagh an t-ugh agus bha a h-uile duine bha anns a’ bhaile air am bàthadh agus cha chualas guth tuilleadh mu’n Eun Mhór.

[Sanas]

[TD 354]

Obair Geamair
le CAIRISTIONA DICK

[Dealbh]

Bha Pàruig aig bòrd a’ chidsin le luideag olach ’na làimh a’ glanadh na gunnaichean a bha e air a bhith a’ losgadh an latha sin agus bha stoc a’ ghunna a’ faighinn gabhail aige cho math ris a’ chòrr. Cha robh e ach air tighinn dhachaigh o’n bheinn agus bha iorball an t-sionnaich a mharbh e feasgar sin fhéin crocht’ aig an dorus a-muigh. Bhiadh e na coin an toiseach mun do shuidh e aig a lòin fhéin agus bha e nis a’ deisealachadh airson obair moch madainn am màireach.

’Sann gu math tràth as a’ mhadainn agus a rithist aig ciaradh an fheasgair a tha an obair latha aig Pàruig, ’na Gheamair aig Coimisean nan Coilltean—rogha obrach nach atharraicheadh e air cus. Faodaidh tu ràdh gum bheil thu cho saor ’s a bhitheas tu a a’ siubhal na frìthe, do chead fhéin agad as a’ mhór chuid, an gunna caol nad làimh a’ leantainn mar gum biodh anns na lorgan aig Donnchadh Bàn fhéin.

Tha na fiadh-bheathaichean ann an Coille na Bàn-Rìgh Ealasaid ri taobh Loch Laomainn an urra ri Pàruig. Tha àireamh na féidh ri chumail sìos, a dhìon nan craobhan òga, ach chan eil ri cur ás dhaibh gu buileach agus bidh Pàruig a’ dèanamh taghadh air na beathaichean lag is na seann bheathaichean airson am marbhadh. Tha cuideachd na sionnaich is na feannagan ri’m marbhadh oir ma gheibh iad fasgadh as a’ Choille ni iad call mór air na tuathanaich tha ’na nàbaidhean air gach taobh.

Thug Pàruig ùine ghoirid ann an sgoil a th’aig a’ Choimisean ann an Dun-omhain ag ionnsachadh mu’n obair—mar a làimhsicheadh e gunnaichean is a leithid ach ’sann o athair fhads a bha e fhéin

[TD 355]

’na Gheamair aig a’ Choimisean a thog Pàruig innleachd na h-obrach.

[Dealbh]
Piuthar Phàruig le sionnach

So cuideachd mar a thòisicheadh gille ’na Gheamair air Oighreachd—còmhla ri geamair a bha eòlach air an obair. Mas e monadh a tha a’ gleidheadh, le féidh is cearcan-fraoich, bhiodh an obair caran mar obair Phàruig a’ cumail an t-sealg làidir agus a’ cumail sìos nam beathaichean cronail agus a’ losgadh badan dhe’n mhonadh os gum bi an t-sealg math aig an uachdaran aig an àm àraid.

Far a bheil talamh ìosal ri chumail cuideachd le feusantan is cearcan-tomain glé thric feumaidh an Geamair àl nan eun sin a thogail chùm leasachadh an àireamh a tha gu nàdurra air an oighreachd.

Uireannan cuideachd bithidh abhainn-bhradan an urra ris a’ Gheamair agus gearran gus na féidh a thoirt far a’ mhonadh.

Tha duais a’ Gheamair glé mhath le tigh an asgaidh air an oighreachd, uaireannan deise obrach a’ tighinn an rathad agus deagh phrais de shitheann air an teine.

Agus ma theid an Geamar gu math ri obair gheibh e thaing fhéin ma bhios latha math aig na sealgairean air an dara latha deug de dh’August.

[Dealbh]
Pàruig a’ toirt a-stigh earb

[TD 374]

DI-LUAIN A’ BHREABAIN
le CAIRISTIONA NICDHOMHNAILL

CHAN eil fhios dé bh’ann no co ás a thàinig an t-ainm Di-luain a’ Bhreabain, ach tha deagh fhios agam dé bha e a’ ciallachadh dhòmhsa nuair a bha mi beag—seadh, agus ’na mo sguarna mhór cuideachd. Tha fhios gur e Di-luain tha tighinn an déidh Là na Sàbaid, agus mar thoradh air mì-mhodhaileachd a choireigin air an latha naomh a bha sin, bha so ga mhuighinn oirnn nar cloinn. Tha am foclair ag ràdh gum beil breaban ’na ainm air “pìos air bonn bròige,” no ’s dòcha leth-bhoinn, ach anns an latha ud cha robh ann ach a’ bhròg thacaideach, ma bha sin fhéin ann, agus na brògan liosaig airson na Sàbaide. Cha shaoil mi gur ann le bròg seach bròig dhiubh sin a ghabhadh mo mhàthair orm.

Ach an latha Sàbaid a bha sud cha b’e Di-luain a’ Bhreabain a chaidh a mhuighinn orm. ’S dòcha gun robh mi ochd no naodh. Bha mo mhàthair anns an t-searmoin, agus cha tigeadh i oirnn gun fhios dhuinn. Chluinneadh sinn brag na coiseachd agus co-dhiù chitheadh sinn i bho thigeadh i air fàire tigh Sheonaidh. Thuit sinn mar sin ann an saorsainn. Bha mo mhàthair bhochd ’na banntraich agus dh’fheumadh i smàb is smachd a chumail oirnn. Latha brèagha, teth a bh’ann. Ceann is casan caorach air an teine, agus am fàileadh aige a’ cur an acrais orm. Bha mi an dòchas gun ruigeadh cuid mhath de’n teangaidh orm, ach nach robh seisear againn ann . . .

Liùg mi mach agus leabhar J. D. fo mo gheansaidh. Cha b’e uisge bho m’ fhiaclan gu sin e! Na bha sud de fhrocaichean air a’ chlann nighean uasal ud, agus <eng>sandals<gai>, is còtaichean is miotagan is adan stràbha. Aodach ìosal cuideachd. Ach cha ghearaininn air an léine poca flùir a bhith leth rium nam faighinn am froca ochd tasdain a bha air an nighean ud. Nach e bha snog. Bann-amhach, geal, agus putanan sìos air a’ bhroilleach. Agus fuirich, bhà, bha e aca ann an gorm. ’Se gorm a b’ fheàrr leam, agus chuirinn fhéin féitheam air gus am biodh e os cionn mo ghlùin. Mo chreach, dé chanadh Eric is Doileag ’s an aodach fhéin cho sliùdach!

Chaidh mi air mo bhlian air an tobhtaidh. Latha cho teth ’s mo gheansaidh cho tiugh ’s cho teann. ’S i mo mhàthair a dh’fhigh e le snàth na muille, snàth Bhrùra, agus còta de’n dearbh dhath ann an ochd phléana ’s ochd striop, agus bodhaig anairt. Ach

[TD 375]

’s e bhiodh snog leithid an latha ’n diugh ach froca J. D. Chunnaic mi cuileag mhór ga socrachadh fhéin air aodann na caileig, ach fhuair i deann a chur aisde. Ochd tasdain, an dubhairt mi? Dìreach sin, agus chan fhaicinn-sa sin agam fhéin a chaoidh. Nam biodh J. D. cho faisg ’s gun rachadh mo mhàthair a cheangail choire dha na rudeigin mar sin. Chan eil fhios againne nach gabhadh e uighean . . . ?

Uh-haogha. Gu sealladh sealbh orm, bha i steach an staran. Chaidh mi air mhiathabadh cho mór ’s nach do dh’ eirmis mi air leabhar nan dealbh chur fo acair. Lean mi steach i. Bha mo phiuthar le loma-làn na liagha de bhrochan aice—och, ’sann a bha ise fiachainn an robh e saillte gu leòr. Bu bheag mo shannd a nis air. Thilg mo mhàthair i fhéin ’na trosd air ceann na beinge, agus abair droch dhath. Thiormaich i fuar-fhallas air a h-aodann agus bun an fhuilt, agus dh’ fhosgail i putan no dhà ann am broilleach a polca.

“Oich, oich. Thàinig seòrsa de chuairt orm. Bha mi mu dheireadh a’ coimhead dà mhinistear sa’ chùbainn agus calaidh-bianan air a’ Bhìobull. Dh’éirich mi mach agus nuair a bhuail a’ ghaoth orm dh’fhairich mi na b’fheàrr. ’S ann tarsainn a ghabh mi . . . Ach thusa, laochag”—thionndaidh i ormsa, “cuiridh mise thu ann an cliabh os cionn an teine cho luath ’s a chì mise a’ mhadainn.”

Cha mhór nach do dh’fhuaraich mi. Ann an cliabh os cionn an teine! Na sradagan, ’s an teas, ’s an deathach, agus nan tuiteadh an t-slabhraidh leam!

Chaidh an cadal iormal orm an oidhche sin. Briobagan a fhuair mi. Anns a h-uile breislich a bh’ ann, chunnaic mi grunn againn a’ deanamh teine-leathainn air a’ mhòintich. Sud ’sann a shad Ailean sgriosail mi ’na theas mheadhain, agus dh’éirich na sradagan. Dhùisg mise ’s mi a’ streap ri seotal na leapa!

Thàinig a’ mhadainn. Bha mo mhàthair cho math ’s a bha i riamh. Bha i cho duilich nach robh aice ach aon ugh eadar mi fhéin agus Ailean. Bu choma leam, fhad ’s nach biodh guth air cliabh. Bha mi dìreach a’ cruinneachadh mo leabhraichean sgoile nuair a chuimhnich i. “Nise,” ars ise, “an ath uair a bheireas mise ort a-mach na h-ursainnean air an t-Sàbaid chan fhàg mi ort ach cluas air gach leth-cheann.”

Cha do thuig mi so glé mhath, agus shaoil leam gur e dìoghaltas uabhasach a bha ann. Ach co-dhiù, ’se b’fheàrr na bhith air mo ròstadh.

Aon ugh eadar mi fhéin is Ailean. Cionnas na cuine a chruinnichinn na cheannaicheadh froca a bha ochd tasdain! A, well, cha robh e cho teth an diugh ’s a bha e ’n dé, agus bha mi cho snog ri Doileag is Eric latha sam bith.
