[TD 205]

AINMEAN IS FAR-AINMEAN
le Aonghas Mac-a-Phì

Hèi! … Hèi … seadh, sìbhse! Gu dè bhur n-ainm? Is mise Aonghas, agus tha leabhar agam an seo a tha ’g innse dhomh gum bheil an t-ainm sin a’ ciallachadh ‘taghte’. Gu dè a tha ur n-ainmse a’ ciallachadh?

Nach annasach an rud ainm agus nach neònach ciamar a thàtar gan taghadh. ’S tric teaghlach a’ coimhead air pàisde air ùr-bhreith, ’s ag ràdh… “Nach è a tha coltach ri…” agus is dòcha gur e sin a bheir ainm dha. ’S dòcha gu bheil oighreachd mhòr aige mar dhualachas agus gun gabh e ainm a sheanar, neo cuideigin dhe shinnsre airson sloinnteireachd a chumail beò. Neo is dòcha gu bheil a phàrantan a’ toirt ainm dhà air chor neònach eile…chuala sinn uile mun athair òg, amaideach a thug ainmean uile a’ chòmhlan ball-coise, ris an robh e ’n taic, air a mhac ùr.

Thug mi-fhìn ’s mo bhean an t-ainm Mòrna air a’ chiad nighean againn airson gur e ainm Ceilteach a bh’ann, le blas snog a chòrd ruinn agus b’ i ‘Mòrna’ màthair Fhionn, ceatharnach na Fèinne—’s bha cuilean againn air an robh ’n t-ainm Fionn!

Tha ainm mar as trice a’ ciallachadh rudeigin…ge be an inntinn do phàrantan le pròis aig do bhreith, neo am far-ainm a chrochas daoine ort, nuair a tha thu air fàs gu ìre beus a shealltainn. ’S iomadh pàisde a bha aingealach an sùilean a mhàthar, a thug ainm coltach dha, a dh’èirich gu ainm uile eadar-dhealaichte fhaotainn bhon t-sluagh. Tha cuimhneam air a leithid tachairt rium san sgoil ’nam thidsear. B’e ‘Criosgainn’ a thug a mhàthair air agus b’i boireannach diadhaidh i, ach tha eagal orm gun tug a’ chlann eile an ‘Donas’ air, agus cha b’e rud math a chuir an deàrrsadh sna sùilean aige idir, oir b’e deamhain e.

Sheall mi anns an fhaclair gu dè bha far-ainm a’ ciallachadh…am Beurla ’se ‘<eng>nick-name<gai>’ a theirear ris agus a dh’ainneoin gum bheil cuid den bheachd gum boin e air dòigh dhan diabhal, chan eil ann ach seann-fhacal am Beurla bho nòs ‘<eng>an eke name<gai>’ agus tha ‘<eng>eke<gai>’ a’ ciallachadh ‘<eng>other…also<gai>’ ’s mar sin chan eil ann am far-ainm ach ‘ainm-eile’. Ann am faclair ‘Dwelly’ tha esan a’ sealltainn am facal ‘far’


[TD 206]

a’ ciallachadh ‘<eng>other<gai>’ cuideachd.

Ged a tha dà ainm co-dhiù air a’ chuid as motha againn, cha b’ann mar sin bho thùs e idir, agus tha ’n dara ainm, neo ’n ‘<eng>surname<gai>’ am Beurla, a’ tighinn bhon Fhrangais ‘<eng>surnom<gai>’ ’s e a’ ciallachadh ‘<eng>sur’-on ‘nom’-name<gai>’, neo ainm air a chur ris a’ chiad ainm. Canaidh sinn ainm Crìosdail, ris a’ chiad ainm agus is tric an dara ainm gar comharradh air dhòigh air choreigin, leithid a bhith ’g innse ainm d’athar…Mac Dhòmhnaill, neo Mac Chaluim, Mac Iomhair, Mac Phàrlain, Mac an t-Saoir ’s na ficheadan eile.

Fhuair mi-fhìn spòrs air balach bho chionn bliadhna neo a dhà, a thàinig à Glaschu dhan chlas agam san àrd-sgoil, am meadhon a’ Gheamhraidh.

“’S gu dè d’ainm?” arsa mise ris…am Beurla.

“Tha Dòmhnall Mac-an-t-Sagairt,” ars esan.

“O, matà, ’s ann às Ile a bhios d’athair?” arsa mise.

“Ciamar a bha fios agaibh?” fhreagair e.

“Am bheil fios agad ciod e a tha d’ainm a’ ciallachadh?” arsa mise, ’s dh’ innis mi dhà, oir cha robh guth Gàidhlig aige.

“Cha robh còir agad a bhith ’n seo idir,” thubhairt mi.

Ach bha Dòmhnall làn mire ’s e ’g ràdh….

“’S dòcha gur e droch shagart a bu shinnsre dhomh?”

Tha iomadh bliadhn’ bhon uairsin, ’s tha Dòmhnall còir ’na ‘<eng>vet<gai>’ an diugh, ach bidh cuimhn’ aige co-bhuaithe a thàinig e.

Ach a’ bruidhinn air sgoil, ’se bhios a’ cur iongnadh orm fhèin an gluasad a bhios air daoine san là-an-diugh, bho cheàrn gu ceàrn dhen dùthaich agus eadhon bho dhùthaich gu dùthaich. Tha sin ri fhaicinn gu math sìmplidh an leabhar ainmean clas na sgoile. Nuair a thàinig mise dhan bhaile seo, Inbhir Nis, bho chionn deich-bliadhna-air-fhichead, bha a’ chiad clas agam làn do nigheanan ’s do ghillean le ainmean gu math Gaidhealach, ’s a’ mhòr-chuid dhiubh a’ tòiseachadh le Mac. ’S tric a chìtear clasaichean a-nis, agus chan eil eadhon aon ‘Mhac’ ’nam measg, leis na th’annta de Shasannaich, Goill, Eireannaich is coigrich de gach seòrsa … leithid Murphy, Cheung, Palombo, Moncada, Reiman, Mou, Balogh ’s na dusain eile, gu math cèin dhan Ghaidhealtachd.

Tha iomadh ainm comharraidh ann cuideachd, am-measg ar daoine, agus smaoinichidh sibh air na h-uimhir dhiubh, ma chuireas sibh bhur n-inntinn ris…Muillear (<eng>Miller<gai>), Iasgair (<eng>Fisher<gai>), Cìobair (<eng>Shepherd<gai>), Gobhainn (<eng>Gow<gai> no <eng>Smith<gai>) Sealgair (<eng>Hunter<gai>) agus cuiridh sibh fhèin mòran eile ris an àireamh. Tha cuid nach eil buileach cho soilleir leithid Taoise (<eng>Tosh<gai>) Mac-an-Taoiseach, Greusaiche (<eng>Souter<gai>), Uasal (<eng>Noble<gai>) agus ainmean-cheàird, leithid <eng>Turner<gai> is <eng>Fletcher<gai> is <eng>Treasurer<gai>, am Beurla.


[TD 207]

Tha a-rithist ainmean ann a tha ceangailte ri àite sònraichte … Sutharlan, Urchadan, MacSuain, Moireach ’s mar sin air adhart. Mar as trice ’se ainm comharraidh a th’anns an dara ainm matà, ach ’sann a tha ’n obair inntinneach ann a bhith a’ coimhead nan ainmean Crìosdail, neo na ciad ainmean, oir chan ann Crìosdail a tha iad uile idir.

’S tric a bhiodh na Gaidheil gu math gaolach ris na pàisdean aca agus chuireadh iad iar-mhìr ris an ainm ga chumail meata. Mar sin gheibh sinn Mòr(ag), (Is)Bell(ag), Anna(g), Dòmhnall(an), Neill(ag) agus ’sann a tha ’n gàire, nuair a dh’èireas iad suas, cuid dhiubh, agus ’s dòcha gum bheil Dòmhnallan Beag, cho mòr ri ceatharnach agus Annag Bheag, uimhir ri beinn. B’àbhaist do dhithis bhoireannach a bhith fuireach sa’ bhaile againne agus b’i Mòr Mhòr far-ainm tè dhiubh. agus an t-ainm èibhinn, carach Mòr Bheag air an t’èile.

Ach ’sann nuair a thig thu gu na far-ainmean, a gheibh thu na Gaidheil fìor-innleachdach. Tha cuid dhiubh soirbh an tuigsinn, oir bha iad a’ comharradh an duine air a choltas, leithid Alasdair Crotach, Iain Mòr, Tormod Ruadh, Alasdair Beag, Pàdraig Caogach ’s mar sin.… Bha a-rithist obair an duine soirbh a thuigsinn le Ruairidh am Posta, Dòmhnall Greusaiche, Seumas Gàirnealair, Iain Cìobair, Calum Pìobaire….

Ach bha uairean a bhiodh na Gàidheil gu math carach agus ged a gheibheadh tu gille mòr, caol le far-ainm, mar a fhuair balach a b’aithne dhomh, “Sìn-a-nuas-a-Ghealach-dhomh” (<eng>Hand-me-down-the-moon<gai>)…b’aithne dhomh balach eile a fhuair an t-ainm ‘<eng>Lofty<gai>’, leis cho beag ’s a bha e. ’S dòcha nach creideadh tu guth a chluinneadh tu bho ‘Bharabal Breugach’, ach cha robh mi air a dhol gu ‘Calum Dotair’ idir sa’ bhail againn fhìn airson euslaint sam bith a chur ceart na bu mhotha…. Cha b’e dotair Calum idir (neo athair), ach tàillear.

Gheibh thu uairean far-ainm an teaghlach a tha fìor-annasach ’s nach tuig duine e ach an teaghlach fhèin … ’s tha cuid do theaghlaichean buailteach air a bhith tabhairt far-ainmean, ’s cuid eile nach eil. An teaghlach mo mhàthar, cha robh ach ceathrar agus cha robh far-ainm air duin’ aca. An teaghlach m’ athar bha aon-deug beò agus far-ainm air gach fear is tè. B’e Iain Mòr a bu shine, ’s an uairsin m’ athair air an tug iad “Quìphain’, air chor ’s gum biodh e a’ sliobadh fhalt ’s e òg…fhuair e’n t-ainm ‘<eng>Curly<gai>’, nuair a thàinig e gu aois còig-
bliadhn-air-fhichead is sgall air! An uairsin ‘Nal’ air ‘Alasdair’ ’s e fhèin a’ feuchainn ri ‘Al’ a ràdh ’s e beag. Fhuair Peadair, “Pèdan” neo “Pòd” (far-ainm a tha cumanta an Eirinn). Fhuair Aonghas “Gòngan” ’s e feuchainn ri “angan” a ràdh…fhuair Calum “Cal”…fhuair “Iain” am far-ainm nèonach “Shump”, air chor ’s gum biodh e daonnan a’ leumastraich ’s e beag…fhuair Màiri an “Leadaidh” ’ s i cho grinn-


[TD 208]

uasal…Fhuair Mòr “Mòrag”…fhuair Niall, Niallag”…agus “Fuàg” uairean cuideachd, agus am fear mu dheireadh, Tormod…“Topan” neo “Tòitean.

Bhiodh far-ainmean a’ dol san sgoil airson daoine às gach cearn dhen àite. Bha na h-uimhir do bhailtean beaga a’ cur clann dhan bhun-sgoil againne, aig ceann na locha, Drochaid Bhatan. Fhuair sinne à Heàrrlois am far-ainm “geòidh Heàrrlois” … Dhaibhsan às Ròag, “Coilich Ròaig” … “Coin Bhatan”… “Caoraich a’ Bhaile-Mheadhonaich’. Ach bhatar a’ fàgail air muinntir Dhun-bheagain gun robh iad cho pròiseil len Caisteal ’s len taighean-òsda ’s gun d’rachadh-maid uile còmhla a dh’eubhach, “Piseagan” Dhun-bheagain orra aig leithid gèama ball-coise.

Bha’m fasan seo an sgìrean eile cuideachd mar a fhuair mi a-mach, nuair a chaidh mi gu Ard-sgoil Phortrìgh. Cha robh duine às a’ Bhràighe air nach robh ’m far-ainm “<eng>Donkey<gai>” agus muinntir Raarsaigh uile ’nan “Saoithean”. Leugh Dòmhnall Friseal M.A. pàipear fiosrachail sa’ Mhàrt 1975 aig coinneamh Comann Gàidhlig Inbhir Nis mu dheidhinn “Farainmean Dùthchail na Gaidhealtachd” agus dh’ainmich e na dusain eile dhen t-seòrsa seo, bho Earra-ghaidheal gu Uibhist, leithid “Eich” Dhiùraigh, “Sùlairean” Ullabuil, “Buic” Srathghairbh, “Fithich-Dhubha” Loch Càrnain, “Meanbh-chuileagan” Acha-rà, “Tunnagan” Laphròaig, “Cuthagan” na h-Oa agus “Coilllich-Dhubha” Dhubhghearraidh. Tha e coltach gum bheil am fasan bitheanta air feadh na Gaidhealtachd, ’s bha riamh.

Ach tha e ’n àitean eile cuideachd. Nuair a bha mi a’ cur seachad trì bliadhna dhe m’ bheatha an èideadh-ghorm an RAF, bha mi a’ tachairt ri iomadh balach is caileag annasach às ceàrnan eile dhen dùthaich ’s dhen t-saoghal agus fhuair mi cuid dhe na h-ainmean aca neònach an cluasan Gaidheil. Ach bha iadsan glè mhath cuideachd air na far-ainmean agus is iomadh “Tich” is “Jock” is “Taff” air an do chuir mi eòlas an uairsin.

Tha mi a-nis ’nam mhaighstir-sgoile, bho chionn iomadh bliadhna (tuille ’s a’ chòir) agus tha òigridh an latha seo a cheart cho ealanta air far-ainmean ’s a bha iad riamh. Cha mhòr tidsear anns an sgoil agam air nach eil far-aimn – seo cuid dhiubh. “<eng>Duckie<gai>” air fearan beag bragail…“<eng>Concorde<gai>” air fear àrd le sròn fhada…“<eng>Teuchie<gai>”, air fear mòr Gaidhealach à Leòdhas…“<eng>Sly-eye<gai>” air fear nach eil gan leigeil air falbh le rud sam bith, ged a bhios iad uairean dhen bheachd nach eil e gam faicinn. Ach thatar cuideachd a’ toirt ainmean gu math seòlta, dha na sgoilearan cuideachd. Tha cuid dhiubh nach gabh sgrìobhadh, neo bhithinn an cunnart, ach tha cuid eile gu math èibhinn. Am fear a b’ fheàrr a chuala mi bho chionn ghoirid a thug iad air troic bheag, meata a thàinig g’ ar n-ionnsaigh ’se “<eng>fag-end<gai>”, agus nam faiceadh tu


[TD 209]

e, chanadh tu gun robh an t-ainm taghte air leth, ’s e cho leibideach, truagh ’na chruth.

Tha rudeigin càirdeil mu far-ainm…mar as trice chan eil droch ghean annta idir is uairean ’sann a tha iad gaolach. B’e “moigean” a thug mo sheanamhair orm-fhìn ’s mi ’nam ghille beag…ach b ’e Aonghas ‘Mòr’ a thug iad orm san sgoil…b ’e “Skye”, a thug balaich an RAF orm, agus b’ e “Gus” a fhuair mi ’nam oileanach an Glaschu. Rinn clann na sgoile “Fì-fì” do “Mac-a-Phì” agus bhon tha mi a-nis nas aosda ’se ’m “Bodach” a gheibh mi.

Gu dè th’aig do chàirdean ort-fhèin?


[TD 213]

SEANCHASAN A STOBARRAG

(6) HOWDI
le Dòmhnall Alasdair

Bha gu leòr dhaoine ann a Stobarrag a bha math air innse sgeulachd, ach bha an Griasaiche air leth math. Bha feadhainn ag ràdh gu robh e mòran na b’fheàrr air innse sgeulachdan na bha e air càradh bhrògan. 

Bha aon sgeulachd aige mu dheidhinn taibhse a mharbh athair leis a’ ghunna, agus tè eile mu thaibhse a bha còmhla ris anns an trèana air a shlighe dhachaigh às a’ chogadh mu dheireadh. Ach ’sann a tha an tè as fheàrr air am bheil cuimhne agam mu dheidhinn fear air a robh “Howdi” aige. Bha farainm air, son gun e seo a’ facal a bhiodh e cleachdadh nuair a chuireadh e fàilte air duine. Cha robh e leughadh càil ach “<eng>Westerns<gai>”.

Cha do dh’innis an Griasaiche riamh cia às a bha Howdi ach cha b’ann à Stobarrag a bha e co-dhiù. ’S iongantach gun ann às a’ sgìre againne a bha e oir tha na rinn e cho annasach ’s gu robh cuideigin air cluinntinn mu dheidhinn.

Chaidh an Griasaiche thogail dhan chogadh agus ’sann a seo a choinnich e ri Howdi. Bha e ’na chòcaire aig a’ stèisean aig an robh an Griasaiche ag obair ann a’ stòr nan gunnaichean ach cha robh eòlas aca air a chèile.

’Sann ga aindeoin a chuir Howdi air èideadh a’ rìgh dìreach mar a chuir iomadach balach eile aig an àm. Ach a-rèir a’ Ghriasaiche cha b’e sin bu choireach gun rinn e càil seach a’ rathad. ’Se fathann a chuir far a smeachan an toiseach e – fathann gu robh leth na bha dhaoine air a’ stèisean gu bhith air an òrdachadh dhan Fhraing.

Duine beag, neònach, reamhar a bh’ann, le sùilean mòr sgèanach, agus chanadh an Griasaiche: “Chuireadh tu umhail air; bha beagan a dhìth air. Ach bha e glè sheòlta, agus cho carach ris a’ mhadadh-ruadh.”

Cha b’ann le rud beag a thòisich e. Gheàrr e casan a bhriogais os cionn nan glùinean agus thàinig e air pairèid leis a’ bhriogais ghoirid sin, gun bhonaid, gun stocainn, agus slapagan dearg mu chasan.


[TD 214]

“Nuair a mhothaich a’ seàirgeant dha,” theireadh an Griasaiche, “bhòc an aghaidh aige agus thug e mothar às a chualas mìle air falbh”.

“<eng>Who is the effing boy scout<gai>?” dh’èigh e, agus rinn e air Howdi.

Bha fiamh a’ ghàire air aodann Howdi agus nuair a bhruidhinn a’ seàirgeant ris fhreagair e anns a’ Ghàidhlig. Rinn e òraid ghoirid agus stad a’ seàirgeant greis ga choimhead le iongnadh. Dh’èigh e nuairsin air dà pholasman an RA.F. Cha robh slapagan dearg Howdi a’ bualadh an ùrlar leis a’ chabhag a bha orra falbh leis.

Bha eòlas aig an t-seàirgeant air a’ ghriasaiche agus dh’innis e dha nach do thuig e smid a thubhairt Howdi. “Cànan cèin a bh’aige,” ars esan. ’Se seo a thug air a’ Ghriasaiche a dhol a choimhead air Howdi.

Bha oifigear nam poileas a’ feuchainn ri ceasnachadh a’ ghille ach cha robh e faighinn ach Gàidhlig bho Howdi. “Dè tha thu deanamh?” ars an Griasaiche, agus gun teagamh ’se briseadh dùil do Howdi a bh’ann cluinntinn a chànan fhèin aig an dearbh àm. Bha e coimhead ris a’ Ghriasaiche mar gum biodh e air a chòmhradh a chall. “Chan innis mi dhaibh càil ach mar a tha thu fhèin ag iarraidh,” gheall an Griasaiche.

“Can riutha gun chaill mi Bheurla. Cha robh mòran agam dhith co-dhiù. Ma shaoileas iad gum beil mi às mo chiall gheibh mi dhachaigh”.

“Taing do Dhia gun tuig cuideigin a’ ghàgail aige,” ars an t-oifigear.

“Faighnich dha mun aodach a tha dhìth air.”

“Chuir mi dhan bhrot e,” arsa Howdi agus thòisich e gàireachdainn. “Chan eil càil a bheachd agad cho duilich ’s a tha e casan briogais a chur fodha ann am prais brot. Bheireadh a sabh a bha bho mo stocainnean dìobhairt ort. Na chuir thu fhèin umhail air a’ bhrot?”

“’Sann a shaoil mi gu robh e beagan na bu blasda na b’àbhaist,” ars an Griasaiche, a’ feuchainn ri mùchadh a ghàireachdainn.

“Dè thubhairt e?” ars an t-oifigear.

“Faighnich dha an ith a sheanmhair rionnaich,” arsa Howdi.

Dh’eadar-theangaich an Griasaiche mun bhrot ’s mu na rionnaich.

“<eng>Nut-case<gai>,” ars an t-oifigear, agus dh’fhalbh e.

Thill an Griasaiche air an fhionnairidh a choimhead air Howdi agus chuala e mun rud a bha cur eagal air. “Chan fhaigh iad mise dhan Fhraing ge b’oil leo,” ars esan. “Mar a dèan na rinn mi a’ chùis tha mi dol…”

“Cha dèan ma tha. Thig ort pàigheadh airson a h-uile bad a chuir thu dhen bhrot, agus theid do pheanasachadh a thuilleadh air a sin.”

“Tha mi coma. ’Meil fhios agad dè tha mi dol a dhèanamh cho luath ’s a gheibh mi a-mach?”

“Seadh?”

“Tha mi dol a chac am meadhon a’ <eng>square<gai>.”

Mar a tha fhios aig a h-uile duine a bha anns an R.A.F. tha a’ “<eng>square<gai>”


[TD 215]

air a mheas mar talamh naomh agus ged a bha truas aig a’ Ghriasaiche ri Howdi cha b’urrainn e gun gàire a dhèanamh ga chluinntinn. “Cha dèan sin a’ chuis a bharrachd,” ars esan. “Ach ma theid thu ga dhèanamh an taigh beag nan oifigearan creididh iad nach dèanadh duine sam bith le chiall eucoir cho uabhasach a sin.”

Chaidh an t-aodach a bha dhìth air a thoirt do Howdi agus leig iad às e gus an deidheadh a ghairm air beulaibh a’ cheannard. Ach rinn esan dìreach air taigh-beag nan oifigearan. Cha do chuir duine bacadh air a’ chiad uair, ach an ath mhadainn bha dà phoileasman a’ feitheamh ris nuair a dh’fheuch e ri dhol a-steach. Bha e air beulaibh a’ cheannard a’ mhadainn sin fhèin, agus chaidh fios a chur air a’ Ghriasaiche.

“Am bheil thu ciontach no neo-chiontach?” ars an ceannard.

“Ciontach.”

“Dè thug ort a dhol a thaigh-beag nan oifigearan?”

“Tha ’m pàipear cho bog. “Se pìosan dhan “<eng>Daily Express<gai>” a bhios againne glè thric.”

Ach ’se thubhairt an Griasaiche: “Cha robh fhios aige càite a robh e. Tha e glè thric gun fhios aige càite am bheil e.”

“Faighnich dha am bheil fhios aige càite am bheil e ’n dràsda?”

“Tha e smaoineachadh gun ann an taigh-fhaire a bhràthar a tha e. Bhàsaich e anns an taigh-chaoich.”

Dh’òrdaich an ceannard Howdi a chur gu lighiche-inntinn agus thug na poileasmanan leo e. “’S còir dhuinn a bhith taingeil,” ars esan “nach do leum e fhèin dhan phrais brot.”

Goirid an dèidh seo chaidh Howdi a chur dhachaigh fo chùram dà phoileasman an R.A.F. Ach anns an trèana thòisich e dèanamh uaill às mar a chaidh e am muinchill an R.A.F. Ghàireadh e ag innse dha na gillean nach b’fhada gum biodh iadsan anns a Fhraing fo bhomaichean Hitler agus esan sàbhailt’ aig an dachaigh. Nuair a ràinig iad an ceann-uidhe bha fear dhe na balaich cho feargach ’s gun loisge peileir às an daga aige a thòin Howdi.

Nuair a dheidheadh faighneachd dhan Ghriasaiche dè chrìoch a thàinig às, chanadh e: “Uill, sin càil cho iongantach ’s a bh’ann idir. Chaidh dà cheud againn a chur dhan Fhraing – mise ’nam measg – mise a chuidich Howdi airson a’ Fhraing a sheachnadh. Fhuair esan seachad air a leòn ’na thòin agus chaidh e Ghlaschu. Bha e ’na chòcaire ann an cafe. Choinnich mi ris aon uair ’s mi air mo shlighe dhachaigh agus abair gàireachdainn a’ cuimhneachadh air a’ bhrot. Bha e bruidhinn air cur a-steach airson peinnsean cogaidh, agus nuair a smaoinicheas tu air chan eil sin cho mì-choltach ’s a shaoileas tu. Ach sgrios bomairean Hitler an cafe agus chaill Howdi bochd a bheatha anns a’ chogadh a dh’aindeoin cùis.”


[TD 220]

AN T-EACH UISGE
sgeulachd bho Chatrìona NicNèill

O chionn fhada an t-saoghail anns a’ Ghaidhealtachd, mun deach fuadach a chur air an t-sluagh às an cuid fearainn le uachdarain cruaidh-chridheach a bha ’g iarraidh tuilleadh agus tuilleadh de mhaoin dhaibh fhèin, bha croitearan a’ faighinn deagh theachd-an-tìr às an fhearann aca, agus bha iad toilichte ’nan staid le pìosan math fearainn a bha torach dhaibh.

Anns an àm sin, nuair nach robh cus de sgoil no sgrìobhadh aig a’ chuid mhòr den t-sluagh obrach, bha iad a’ creidsinn gu mòr ann am buidseachd, sìthichean, maigdeannan-mara agus iomadh rud den t-seòrsa sin nach cluinn sinn mòran mun timcheall an-diugh – ged a tha gu leòr de ghnothaichean neònach san t-saoghal fhathast nach eil ro thlachdmhor. Ach ’se aon rud oillteil a bha eagal mòr roimhe, an t-each uisge, oir bha e comasach air riochd duine a ghabhail, agus bu truagh neach sam bith a thigeadh ’na rathad: ’se bàs a bh’ann dha.

Co-dhiù ’se ’n sgeulachd seo tha agam mun chreutair ghràineil sin.

Dlùth air loch mòr bha deannan de thaighean chroitearan. Bha iad car sgaoilte, oir bha gach aon air pìos math fearainn, ach bha eòlas math aig na bha fuireach annta, eadar beag is mòr, air a chèile, agus bha iad gu toilichte càirdeil a’ tighinn còmhla airson cluich is cèilidh, air rèir an aois, nuair bhiodh obair an latha seachad.

Bha aig a’ chloinn ri ’n cuid beag fhèin de dh’obair a dhèanamh air a’ chroit. Cha robh e èigeantach dhaibh dol do sgoil aig an àm sin, ach bha e uile riatanach gum biodh gach aon ris an obair làmhach oir cha robh uidheam meicniceil ann airson an obair aotromachadh.

Air latha brèagha samhraidh thàinig coigreach ’nam measg, fear turais bha e ri ràdh, ach cha robh fios aig neach cò è no co às a dàinig e. ’Se duine mòr gasda bh’ann le èideadh snasail agus e daonnan gu mìn, sleamhainn ’na choltas ’s ’na chòmhradh. An aon rud nach robh cho tlachdmhor mu dheidhinn is e ’ghàire: bha sin àrd iongantach, ach cò chuireadh sin ’na aghaidh is e cho ceart, pongail is modhail anns a h-uile dòigh?

Tha e cinnteach gu robh itealaich bheag ann an cridhe a h-aon no


[TD 221]

dhà de na maighdeannan òga anns a’ bhaile is iad a’ gabhail beachd air an òganach phearsanta a bha ’nan còmhdhail.

Bha iomadh barail ga thoirt air ciod da-rìreadh ceann a ghnothaich. Co-dhiù, chuir iad fàilte air leis a’ mhodh a bha nàdurra dhaibh.

Bha làithean fada an t-samhraidh a’ dol seachad le gu leòr de dh’obair ri dhèanadh ach bha cuideachd ùine aig an t-sluagh airson athais agus cluich as gach seòrsa. Bha an òigridh mun chladach mar bhios clann daonann a’ luidreadh anns an uisge, ach bha bàrr fuar air an uisge nach b’àbhaist. Cha robh e cho taitneach a bhith snàmh ann. Bha seòrsa de ghruaim iongantach air a loch.

Ach bha h-uile nì gu rèidh, sona le grian àlainn ag ùrachadh beatha ’s gach aon, is gach lus a bha fàs san talamh.

Bha an coigreach a’ falbh ’s a’ tighinn air a ghnothach fhèin gu socair, sìobhalta gus ma dheireadh nach robh iad a’ toirt an aire co-dhiù bha e ann no às.

Ach a sin thàinig latha chaidh naidheachd bhochd mun cuairt gu robh nighean òg bhrèagha às a’ bhaile air chall. Chan fhacas i on dh’fhalbh i bhon taigh feasgar an latha roimhe.

Thàinig na nàbaidhean is na càirdean uile a shiubhal thall ’s a-bhos. Chaidh an obair a chur air chùl aig gach croitear oir cha robh air an aire ach an nighean fhaighinn sàbhailte. Ciod idir a thachair dhi?

Thug iad an aire nach robh an coigreach idir ’nam measg, ach chuir iad air falbh a smaointinn shiùbhlach math-dh’fhaoite gu robh dad aigesan ri dhèanadh ris a’ ghnothach. Cinnteach cha robh. ’Se duine onarach a bh’ann, nach e?

Thugadh suas dòchas gum faighte an nighean an dèidh lathaichean a thoirt a’ siubhal as gach àite a smaointicheadh iad air.

Thill na daoine gu ’n obair làitheil gu truagh, airtneulach. Rinn iad na b’urrainn dhaibh.

An sin, an ceann ùine, fhuaras i ann a sgor a’ chladaich – bàite. Cha robh dòchas ann tuilleadh a-nis.

Latha no dhà an dèidh an tiodhlaicidh thill an coigreach don bhaile is chaidh innse dha an sgeula bhochd. Sheall e duilicheas mòr is co-fhulangas do na pàrantan aig an nighinn agus ghabh na daoine meas a bharrachd air leis a’ choibhneas a bha e sealltainn.

Uidh air n-uidh thill muinntir a’ bhaile gun an gnàth-chùrsa oir bha ’n obair ri chur air adhart mar a b’ àbhaist.

Air feasgar leth-anmoch san Fhoghar, is an ciaradh a’ tuiteam, thàinig gnogadh cruaidh, ceannsalach gu doras taighe a bha car aonarach a-rithist mar gum biodh cuideigin ann an èiginn. Nuair a dh’fhosgladh an doras gu cabhagach cha mhòr nach do thuit nighean òg a-staigh air. Bha coltas a’ bhàis oirre ’s a h-anail an àird a clèibh ach chaidh aice air a ràdh gu robh creutair mì-nàdurra às a dèidh mun do


[TD 222]

thuit i ann a laigse.

Thog fir an taighe ’na leum a-mach air an doras, a’ togail leo cabair is gach rud air an cuireadh iad a làmh anns an fhalbh.

Chunnaic iad an creutair dlùth air an taigh is thòisich iad air amas leis gach ball-deise a bh’aca. Shaoil iad gum fac’ iad e a’ tuiteam ach bha ’feasgar a’ fàs dorcha is cha robh iad cinnteach. Nuair a ràinig iad an t-àite a shaoil iad a bha e cha robh ann ach pollag de chlàbar salach, grànda.

Thill iad dhachaigh agus chual’ iad an sgeul neònach, eaglalach a bh’aig an nighinn ri innse nuair a fhuair i cothrom bruidhne a-rithist. Bha i air a rathad dhachaigh an ciaradh an fheasgair, ’s i gabhail taobh an locha, nuair a thàinig an coigreach ’na còmhdhail. Rinn i toileachadh ris oir bha ’n t-àite car aonarach agus rinn e còmhradh rithe. Ach thug i ’n aire gu robh e dol na bu dlùithe air a loch fhads a bha e ’bruidhinn. An sin, ann an tiotadh, rinn e grèim oirre agus thòisich e air a slaodadh a-mach air a loch.

Ghlaoidh is ghlaoidh i ach cha do leig e às a ghrèim agus nuair a choimhead i sìos air a chasan chunnaic i gur e cnodhanan a bh’air agus gu robh e tionndadh ann a riochd eich.

Chuimhnich i air na sgeulachdan a chual’ i mun each uisge agus thuig i gu robh e dol ga bàthadh. Fhuair i a neart a chaidh aice air i fhèin a tharraing às a ghrèim is dh’fhalbh i cho luath ’s a thoireadh a casan i is rinn i air sgoran a’ chladaich far a robh i eòlach. Fhuair i àite falaich a sin, agus chrùb i gu fiamhach gus an cuala i ’na chruinn-leum e dol seachad. Bha fios aice gur e beatha no bàs a bh’ann dhi agus dh’fhalbh i mar a’ ghaoth an ceart aghaidh an taobh a thug e.

Bha i gus an taigh a b’fhaisge a ruighinn nuair thug i sùil thar a gualainn is chunnaic i a’ bheist a’ dlùthadh oirre. Sin nuair a rinn i an oidhirp mu deireadh a dh’ionnsaigh an dorais.

Dh’èisd an teaghlach ris a’ sgeula eagalaich is thuig iad gur e dìreach an aon rud a thachair don nighean bhochd eile ach cha robh ise cho fortanach.

Thug iad uile taing do Dhia gun do shàbhail i agus ghuidh iad nach tachradh a leithid gu bràth tuille. Agus cha do thachair e sin! Chan fhacas an coigreach riamh an dèidh na h-oidhche ud.

Sin mar a chuala mise.


[TD 223]

FACLAIR GAIDHLIG DO LIGHICHEAN ’S DO BHANALTRAMAN
(Comann Gàidhlig Seirbheis na Slàinte)

Earann III

<eng>Obsession<gai>			Beò-ghlacadh, Beachd-cheannsal
<eng>Obstetrics<gai>				Eòlas-breith cloinne
<eng>Obstinate (resisting treatment<gai>)	Rag-mhuinealach, Fada sa’ cheann, Righinn
<eng>Obstruct<gai>				Bac, Cuir bacadh air, Tachd
<eng>Octogenarian<gai>			Duine seachad air ceithir fichead
<eng>Oculist<gai>				Lèigh-shùilean
<eng>Odorous<gai>				Cùbhraidh
<eng>Odour<gai>				Boladh
<eng>Oesophagus, Gullet<gai>		Slugan
<eng>Oil<gai>				Ola ainmhidh, O. thalmhainn, O. luis
<eng>Ointment<gai>				Ol-ungaidh, Acfhainn
<eng>One-eyed<gai>				Air leth-shùil
<eng>Ooze (v)<gai>				sil
<eng>Opaque<gai>				Doilleir
<eng>Operation<gai>				Dol fo sgian, Obraid (a dhèanamh air)
<eng>Minor operation, Major operation<gai>Mion obraid, Mòr-obraid
<eng>Operation theatre<gai>			Obraidlann
<eng>Opium<gai>				Lus cadail
<eng>Opiate (soporific<gai>)		Cung-chadail
<eng>Ophthalmic (complaint<gai>)		Galar shùileach
<eng>Ophthalmoscope<gai>			Sùil-dearcan
<eng>Optic<gai>				Fradharcach
<eng>Optician<gai>				Fear-fradhairc
<eng>Optics<gai>				Eòlas-fradhairc
<eng>Orderly<gai>				Riaghailteach
<eng>Orphan<gai>				Dìlleachdan
<eng>Ossification<gai>			Cnàimheachadh
<eng>Ossify<gai>				Dèan ’na chnàimh
<eng>Osteopath<gai>				Cnàmh-lighiche
<eng>Otoscope<gai>				Cluas-dearcan
<eng>Outbreak (of measles<gai>)		Cath ghriùthlach
<eng>Outpatient<gai>			Euslainteach-tadhail

<eng>Oval<gai>				air chumadh uighe
<eng>Ovary<gai>				Ugh-lann
<eng>Overbalance<gai>			Caill cothrom, Taobh-thromaich
<eng>Overt<gai>				Fosgailte, Soilleir
<eng>Overweight<gai>			Ro-throm
<eng>Oxygen<gai>				Beothaile

<eng>Pace (v)<gai>				Ceumnaich
<eng>Painless<gai>				Neo-chràiteach
<eng>Pain (continuous<gai>)		Sìor-ghoirteas
<eng>Palatable<gai>				Blasda
<eng>Palate<gai>				Bràighe-beòil, Mullach beòil
<eng>(he has no palate for it<gai>)		(Chan eil stamag aige dha)
<eng>Pale<gai>				Bàn, Glaisneulach
<eng>Palliate<gai>				Lùghdaich coire, Lasaich
<eng>Palpable<gai>				So-bheanailteach
<eng>Palpitate<gai>				Plosg
<eng>Palpitation<gai>			Plosgartaich
<eng>(my heart is palpitating<gai>)	(Tha mo chridhe a’ frith-bhualadh, Buille mun chridhe)
<eng>Paracentesis<gai>			Tolladh
<eng>Parkinsonism (shaking palsy<gai>)	Crith-thinneas
<eng>Pancreas<gai>				Am brisgean-milis
<eng>Papillary<gai>				Cìochach
<eng>Paraesthesiae<gai>			Cadal-deilgneach
<eng>Passive<gai>				Fulangach
<eng>Pathogenic<gai>			Galar-dhùsgach
<eng>Pathology<gai>				Galar-eòlas
<eng>Patient<gai>				Euslainteach
<eng>Pectoral<gai>				Uchdail
<eng>Penetration<gai>			Drùidheadh, Deargadh
<eng>Peptic<gai>				Cnàmhach
<eng>Percolate<gai>				Sìoladh
<eng>Pericardium<gai>			Cochall a’ chridhe
<eng>Perimeter<gai>				Cuairt-thomhas


[TD 224]

<eng>Periphery<gai>				Iomall
<eng>Perishable<gai>			Neo-sheasmhach, So-mhilleadh
<eng>Permanence<gai>			Maireannachd
<eng>Permeate<gai>				Rach air feadh
<eng>Perpetual<gai>				Sìor-mhaireannach
<eng>Persist<gai>				Lean air/ri
<eng>Perspire<gai>				Cuir fallas de
<eng>Perversion<gai>			Claonadh
<eng>Pessary<gai>				Taic Bronn, Brù-thaic
<eng>Pest<gai>				Plàigh
<eng>Pestilence<gai>				Plàigh, Sgrios-ghalar
<eng>Pestle<gai>				Plocan
<eng>Pharmacy<gai>				Eòlas-leigheasan
<eng>Pharmacist<gai>			Fear-chungaidhean
<eng>Phial, Ampoule<gai>			Meanbh-bhotal
<eng>Phlegm<gai>				Ronn, Lionn-cuirp
<eng>Photograph (m, f)<gai>		Dealbh
<eng>Photograph (v)<gai>			Tog dealbh
<eng>Photographer<gai>			Fear togail-dhealbh
<eng>Photosynthesis<gai>			Foto-cho-chur
<eng>Photosynthetic<gai>			Foto-cho-churte
<eng>Physical (bodily<gai>)			Corporra
<eng>Physician<gai>				Lèigh, Lighiche
<eng>Physiology<gai>			Beò-eòlas
<eng>Physiotherapist<gai>			Gluasadair cuirp
<eng>Pimple<gai>				Guirean, Plucan
<eng>Pincers<gai>				Teanchair
<eng>Placenta<gai>				Slànadh
<eng>Plan (f)<gai>				Innleachd, Plana
<eng>Plan (v)<gai>				Deilbh, Innlich
<eng>Plaster (med<gai>.)			Plàsd
<eng>Plastic surgery<gai>			Athdhealbhadh corporra
<eng>Pleura<gai>				Sgannan sgamhain
<eng>Plurisy<gai>				Greim fala
<eng>Pliers<gai>				Greimire
<eng>Plug (v)<gai>				Dùin, Plucaich
<eng>Plumb<gai>				Feuch doimhneachd
<eng>Plunge<gai>				Tum, Sàth
<eng>Pock<gai>				Blàth na brice
<eng>Poison<gai>				Puinnsean, Nimh
—<eng>Corrosive<gai>			Puinnsean cnàimhteach
—<eng>Irritant<gai>				Puinnsean loisgeach
—<eng>Systemic<gai>			Puinnsean an aoraibh
<eng>Porosity<gai>				Còsachd
<eng>Positive<gai>				Deimhinn, Cinnteach, Dìreach, Dearbhach
<eng>Posterior<gai>				Deireannach
<eng>Posture<gai>				Suidheachadh
<eng>Pot-bellied<gai>			Bronnach
<eng>Potential<gai>				Comasachd
<eng>Poultice<gai>				Fuar-lit
<eng>Precarious<gai>			Cugallach
<eng>Precaution<gai>			Roi-chùram
<eng>Precipitate (v)<gai>			Cuir sìos, Tilg sìos, Cabhagaich
<eng>Precipitate (a)<gai>			Cabhagach
<eng>Precise<gai>				Pongail

<eng>Preclude<gai>				Dùin-a-mach, Bac
<eng>Precocious<gai>			Roi-abaich
<eng>Predecessor<gai>			Roi-theachdaiche
<eng>Predetermine<gai>			Roi-rùnaich
<eng>Pregnancy<gai>			Leatrom
<eng>Premature<gai>			An-abaich, Roi-abaich, Roi ’n mhithich
<eng>Prenatal<gai>				Roi-bhreith
<eng>Prescribe<gai>				Cuir a-mach, Ordaich
<eng>Prescription<gai>			Ordugh, Riaghailt (lèigh), Seòlan-leighis
<eng>Preservative<gai>			Cungaidh-gleidhidh
<eng>Pressure<gai>				Bruthadh, Leannachadh, Eiginn
<eng>Prick<gai>				Bior, Dealg, Gonadh, Brodadh
<eng>Probability<gai>			Coltachd
<eng>Probe<gai>				Bior-thomhais
<eng>Procedure<gai>				Modh, Dòigh
<eng>Professional<gai>			Dreuchdail
<eng>Prognosis<gai>				Roi-innse
<eng>Prognosticate<gai>			Roimh-innis, Fàisnich
<eng>Progress<gai>				Adhartas
<eng>Proof<gai>				Dearbhadh
<eng>Prostrate (a)<gai>			Sleuchdte, Sìnte
<eng>Protrude your tongue<gai>		Leig do theanga a-mach
<eng>Pseudo<gai>				Feallsa
<eng>Psoriasis<gai>				Sglamhradh
<eng>Psychiatrist<gai>			Lighiche-inntinn
<eng>Psychiatry<gai>			Leigheas-inntinn
<eng>Psychology<gai>			Eòlas-inntinn
<eng>Psychologist<gai>			Inntinn-Eòlaiche
<eng>Psychosis<gai>				Troimhe chèile (inntinn)
<eng>Puberty<gai>				Inbhidheachd
<eng>Pulmonary<gai>			Sgamhanach
<eng>Puncture<gai>				Tolladh
<eng>Pulse<gai>				Cuisle, Buille
<eng>Pupil<gai>				Clach na sùla
<eng>Pure<gai>				Fìorghlan
<eng>Purgation<gai>				Glanadh
<eng>Purgative (see ‘laxative<gai>’)	Purgaid, Sgeithreadh
<eng>Purpura<gai>				Corcurachd
<eng>Pus<gai>				Brachadh, Iongar
<eng>Putrification<gai>			Brèine
<eng>Putrify<gai>				Lobh, Grod
<eng>Putrid<gai>				Gord, Malcte
<eng>Putridness<gai>			Breuntas

<eng>Quack<gai>				Feall-lèigh
<eng>Quarantine<gai>			Dàil-amharais
<eng>Quinsy<gai>				Bràghad
<eng>Quiver<gai>				Crith, Dèan ball-chrith

<eng>Rabid<gai>				Cuathachail, Dearg
<eng>Radioactivity<gai>			Gath-dhrùidhteachd
<eng>Radiologist<gai>			Gathaiche
<eng>Radiology<gai>			Rèidi-eòlas
<eng>Radiotherapy<gai>			Gath-leigheas

[TD 225]

<eng>Rash<gai>				Broth, Briseadh a-mach
<eng>Readmission<gai>			Ath-leigeil a-steach
<eng>Readmit<gai>				Ath-ghabh a-steach
<eng>Reception<gai>				Fàilteachadh, Gabhail ri, Gabhail a-steach
<eng>Recipient<gai>				Fear-gabhail
<eng>Recline<gai>				Sìn
<eng>Recuperate<gai>			Slànaich, Rach am feabhas
<eng>Recur<gai>				Tachair a-rìst
<eng>Rectum, Anus<gai>			Tòn
<eng>Imperforate anus<gai>			Tòn chaoch
<eng>Red cross<gai>				A’ chrois dhearg
<eng>Reflex<gai>				Ath-bhuailte
<eng>Refraction<gai>			Ath-raonadh
<eng>Refrigerate<gai>			Fionnaraich
<eng>Refrigerator<gai>			Inneal-fionnarachaidh, Reothadan
<eng>Regenerate<gai>			Ath-nuadhaich
<eng>Regeneration<gai>			Ath-ghineamhainn
<eng>Registrar<gai>				Fear-clàraidh
<eng>Reinforce<gai>				Ath-neartaich
<eng>Reiterate<gai>				Ath-aithris
<eng>Relapse<gai>				Tuiteam air ais, Ath-thilleadh tinneis
<eng>Relax<gai>				Lasaich, Socraich, Fuasgail
<eng>Relaxation<gai>			Lasachadh, Socair, Fios
<eng>Release<gai>				Fuasgail, Cuir/leig ma sgaoil
<eng>Relevance<gai>			Buinteanas
<eng>Remedial<gai>				Leasachail
<eng>Remedy<gai>				Leigheas, Iocshlaint
<eng>Remission<gai>			Mathadh
<eng>Renal<gai>				Airneach
<eng>Replica<gai>				Mac-samhail
<eng>Repression<gai>			Mùchadh, Ceannsachadh
<eng>Research (v)<gai>			Rannsaich
<eng>Resonant<gai>				Glòrach, Ath-fhuaimneach
<eng>Respiration<gai>			Analachadh
<eng>Resuscitate<gai>			Ath-dhùisg
<eng>Retch<gai>				Sgeith, Tilg
<eng>Retention of urine<gai>		Glasadh uisge
<eng>Rhythm<gai>				Ruith
<eng>Rib<gai>				Aisean
<eng>Rotation<gai>				Dol mun cuairt
<eng>Routine<gai>				Gnàth-chùrsa
<eng>Rupture<gai>				Màm-sic

<eng>Salinity<gai>				Saillteachd
<eng>Sane<gai>				Ciallach
<eng>Sanitary<gai>				Slàinteil
<eng>Sanity<gai>				Ciall
<eng>Saturation point<gai>			Airde làn-shùighteachd
<eng>Scab<gai>				Sgreab, Càrr
<eng>Scalding<gai>				Sgàldadh
<eng>Scale<gai>				Clàr tomhais

<eng>Scalp<gai>				Còmhdach a’ chlaiginn, Craiceann a’ chinn
<eng>Scar<gai>				Leòn, Làrach
<eng>Scarify<gai>				Sgor
<eng>Schizophrenia<gai>			Sgoltadh inntinn, Dà-urrachas
<eng>Sciatica<gai>				Siataig
<eng>Scratch<gai>				Sgròbadh, Sgrìob
<eng>Scratch (v)<gai>			Sgrìob, Sgròb, Tachais
<eng>Scrofula<gai>				Tinneas an rìgh
<eng>Scrotum<gai>				Clach-bhalg
<eng>Scurvy<gai>				An tachas tioram
<eng>Secondary<gai>			Tànaisteach
<eng>Secretion<gai>				Sìol
<eng>Sedative<gai>				Cungaidh stòlaidh
<eng>Serious accident<gai>			Droch thubaist
<eng>Serum<gai>				Meug fala
<eng>Shin<gai>				Faobhar na lurgann
<eng>Shingles<gai>				Deir
<eng>Shiver<gai>				Crith, Bi air chrith
<eng>Short-sighted<gai>			Geàrr-sheallach
<eng>Shoulder blade<gai>			Cnàimh-slinnein
<eng>Sick (n)<gai>				Luchd tinn, tinneis
<eng>Sightless<gai>				Gun sealladh
<eng>Simulate<gai>				Leig air, Coltaich (ri)
<eng>Simultaneous<gai>			Còmhla, A dh’aon àm
<eng>Sinew<gai>				Fèith
<eng>Sip (v)<gai>				Gabh balgam
<eng>Siphon<gai>				Pìob-èalaidh
<eng>Skeleton<gai>				Cnàimhneach, Creatlach
<eng>Slime<gai>				Làthach, Clàbar
<eng>Slipper<gai>				Bròg-sheòmar, Slapag
<eng>Slur (of speech<gai>)			Slug
<eng>Small intestine<gai>			Caolan
<eng>Smallpox<gai>				A’ bhreac
<eng>Smell (v) (it smells<gai>)		Feuch fàileadh (tha fàileadh dheth)
<eng>Sneeze (v)<gai>			Dèan sreothart
<eng>Sniff<gai>				Boladh
<eng>Snooze (v)<gai>			Dèan dùsal
<eng>Snore (v)<gai>				Dèan srann
<eng>Soil (v)<gai>				Salaich, Truaill
<eng>Sole (of foot<gai>)			Bonn na coise
<eng>Solid food<gai>			Biadh tioram
<eng>Solubility<gai>				Fuasglachd
<eng>Soluble<gai>				Fuasglach
<eng>Solution<gai>				Fuasglan
<eng>Spasm<gai>				Fèith-chrùbadh
<eng>Specialist<gai>				Fìor-eòlaiche
<eng>Speculum<gai>				Sgàthan
<eng>Spinal chord (marrow<gai>)		Smior-cailleach
<eng>Spine<gai>				Cnàimh-droma
<eng>Spittle, Saliva<gai>			Seile
<eng>Splay-footed<gai>			Pliutach, Spleadhach
<eng>Spleen<gai>				Dubh-chlèin
<eng>Splint (Thomas’s splint<gai>)		Slis, Clèithean (Slis Thòmais)


[TD 226]

<eng>Sprain<gai>				Sgochadh, Snìomh
<eng>Spurting of blood from artery<gai>	Briosgadh
<eng>Squeamish<gai>			Orraiseach
<eng>Squint<gai>				Claon, Fiar-shuileach
<eng>Stab of pain<gai>			Gathan
<eng>Stagger<gai>				Bi san tuainealaich
<eng>Stammer (he.stammers<gai>)		Bruidhinn gagach (tha gagaiche ann)
<eng>Stammerer<gai>			Gagaire
<eng>Standard<gai>				Bun-tomhas
<eng>Standardize<gai>			Thoir gu bun-thomhas
<eng>Starvation<gai>			Goirt
<eng>Starve (v) (to death<gai>)		Leig goirt air (cuir gu bàs leis a’ ghoirt)
<eng>Sterility<gai>				Seasgachd
<eng>Sterilisation (bacterial<gai>)		Fàsachadh
<eng>Sterilised<gai>				Fàsaichte
<eng>Stiffness<gai>				Raige
<eng>Stimulus<gai>				Brosnachadh, Spreagadh
<eng>Stitch<gai>				Grèim
<eng>Stitch (v)<gai>				Fuaigh, Fuaigheil
<eng>Stomach<gai>				Stamag, Maodal, Goile
<eng>Stomach ulcer<gai>			Neasgaid-goile
<eng>Strangle<gai>				Mùch, tachd
<eng>Stretcher<gai>				Sineadair
<eng>Stroke<gai>				Stròc
<eng>Stumble<gai>				Tuisleadh
<eng>Stun<gai>				Cuir ’na thuaineal
<eng>Stunt<gai>				Cùm bho fhàs
<eng>Stutterer<gai>				Fear manntach liotach, Glugaire
<eng>Stye<gai>				Leamhnagan
<eng>Styptic<gai>				Fuil-chasgach
<eng>Sub-conscious<gai>			Fo-mhothachail
<eng>Sugar-coated<gai>			Cneas siùcair
<eng>Suicide<gai>				Fèin-mhort
<eng>Sulcus<gai>				Clais
<eng>Supine<gai>				Air a dhruim-dìreach
<eng>Suppurate<gai>				Iongraich
<eng>Supra-<gai>				Os cionn
<eng>Surgeon<gai>				Làmh-lèigh
<eng>Surgery<gai>	Làmh-leigheas; (‘<eng>doctors<gai>’) Lèigh-lann
<eng>Symptom(s), Sign<gai>		Comharradh
<eng>Survive<gai>				Mair beò
<eng>Susceptible<gai>			Mothachail, Claonte
<eng>Sweet bread<gai>			Aran-milis
<eng>Swell<gai>				Sèid, Bòc
<eng>Syringe<gai>				Steallaire
<eng>Systole (diastole<gai>)			Cùbadh a’ chridhe, Leudachadh ″	″

<eng>Tear duct<gai>				Pìob nan deur
<eng>Tear gland<gai>			Fàirneag nan deur
<eng>Tendon<gai>				Fèith-lùthaidh, Faltan
<eng>Testicle<gai>				Magairle, Clach

<eng>Thermometer<gai>			Teas-mheidh
<eng>Thoracic duct<gai>			Piob mhòr a’ mheòig
<eng>Throb<gai>				Dèan plosgartaich
<eng>Thrombosis<gai>			Cleiteachd-fala
<eng>Thyroid gland<gai>			Fàireag sgiathach
<eng>Tourniquet<gai>			Casg-fala
<eng>Trachea<gai>				Sgòrnan, Steic-bhràghaid
<eng>Tranquillizer<gai>			Ciùineadair
<eng>Translucent<gai>			Tre-shoilleir
<eng>Transparent<gai>			Trìd-shoilleir
<eng>Tricuspid valve<gai>			Doras trì-abharcach
<eng>Trouble…<gai>
<eng>He is troubled with (sciatica<gai>)	Tha e a’ gearain air (siataig)
<eng>Troublesome<gai>			Draghail, Buaireasach
<eng>Truss<gai>				Crios taice
<eng>Tubercular<gai>			Eitigeach
<eng>Tuberculosis<gai>			A’ chaitheamh
<eng>Tumour<gai>				Màm, Meall, Fluth
<eng>Turbid<gai>				Ruaimleach
<eng>Twinge<gai>				Biorgadh
<eng>Twitch<gai>				Breab
<eng>Typhoid<gai>				Fiabhras breac
<eng>Typhus<gai>				Fiabhras ballach
<eng>Tissue<gai>				Maothradh
<eng>Treatment<gai>			Giullachd, làimhseachadh

<eng>Ulcer<gai>				Neasgaid, Lot-iongarach
<eng>Ulcerate<gai>				Iongraich
<eng>Ulceration<gai>			Iongrachadh
<eng>Ulcerous<gai>				Iongarach, Neasgaideach
<eng>Umbilicus<gai>			Imleag
<eng>umbilical cord<gai>			Caolan Imleagach
<eng>Underfed<gai>				Neo-bheathaichte
<eng>Undigested<gai>			Neo-mheirbhte
<eng>Unfertile<gai>				Neo-thorrach
<eng>Unhealthy<gai>			Euslainteach
<eng>Unintelligible<gai>			Do-thuigsinn
<eng>Unmanageable<gai>			Do-cheannsachadh
<eng>Ureter<gai>				Fualadair
<eng>Urticaria after fish<gai>		Leum eisg
<eng>Urine<gai>				Mùn, Fual
<eng>Uterus<gai>				Machlag
<eng>Uvula<gai>				Cìoch-shlugain

<eng>Vaccination<gai>			Cur breac a’ chruidh air, A’ bhannachdadh
<eng>Vagina<gai>				Faighean
<eng>Valve<gai>				Piob-chòmhla, Duilleag-dhoras
<eng>Vapour<gai>				Deatach, Smùid
<eng>Varicose veins<gai>			Fèith bhorrtha, Fèith leudaichte
<eng>Vary<gai>				Caochail, Atharraich


[TD 227]

<eng>Velocity<gai>				Luas
<eng>Venae cavae<gai>			Fèithean mòra a’ chuim
<eng>Venereal<gai>				Drùiseil
<eng>Ventilate<gai>				Fionnaraich
<eng>Ventilation<gai>			Fionnarachadh, Gaothrachadh
<eng>Ventilator<gai>				Clais-fionnarachaidh
<eng>Ventricle<gai>				Bolgan
<eng>Verbosity<gai>				Gobaireachd
<eng>Vertebrate<gai>			Druim-altach
<eng>Vertex<gai>				Binnean
<eng>Vertigo<gai>				Tuaineal, Luairean
<eng>Veterinary surgeon<gai>		Lèigh bheathach
<eng>Vial<gai>				Searrag ghloinne, Meanbh-bhotal
<eng>Vibrate<gai>				Crith, Cuir air chrith, Triobhuail
<eng>Viscosity<gai>				Righinneachd
<eng>Viscous<gai>				Righinn
<eng>Vomit<gai>				Sgeith, Dìobhair, Cuir a-mach, Tilg

<eng>Waddle<gai>				Dèan tunnacail
<eng>Walker<gai>				Coisiche
<eng>Wanderer<gai>				Seachranaiche
<eng>Wart<gai>				Foinne
<eng>Watertight<gai>			Dìonach
<eng>Wax<gai>				Cèir
<eng>Wean<gai>				Cuir bhàrr na cìche
<eng>Weatherbeaten<gai>			Le dath nan sìon
<eng>Weigh<gai>				Cothromaich
<eng>Wen<gai>				Fluth
<eng>Wheeze<gai>				Pìochan
<eng>Wheeze (v)<gai>			Dèan pìochan
<eng>Wheezing<gai>				Pìochanach
<eng>White of the eye<gai>			Geal na sùla
<eng>Whooping cough<gai>			An triuthach
<eng>Wry<gai>				Càm, Fiar, Claon
<eng>Wounded<gai>				Leònte
<eng>Wound<gai>				Lot, Creuchd


<eng>The Skeleton<gai> – A’ Chraidhneach:

<eng>Cranium<gai>				Ballag
<eng>Base of skull<gai>			Bun a’ chlaiginn
<eng>Skull<gai>				Claiginn
<eng>Foramen Magnum<gai>		Doras mòr
<eng>Temples<gai>				Cnuachdan
<eng>Tooth socket<gai>			Lag fhiacail
<eng>Upper jaw<gai>			Carbad àrd
<eng>Lower jaw<gai>			Peirceall
<eng>Parietal bone<gai>			Cnàimh ballach
<eng>Ribs<gai>				Aisnean
<eng>Spine<gai>				Cnàimh an droma
<eng>Dorsal vertebrae<gai>			Cnàmhan dronnagach
<eng>Cervical vertebrae<gai>		Cnàmhan na h-amhaich
<eng>Lumbar vertebrae<gai>		Cnàmhan caol an droma
<eng>Lumbar region<gai>			Caol an droma
<eng>Sacrum<gai>				Earball (liagh an droma)
<eng>Coccyx<gai>				Bun an earbaill (an earball)
<eng>Thorax<gai>				Cliabh
<eng>Sternum<gai>				Cnàimh a’ chlèibh
<eng>Collar bone<gai>			Cnàimh an uga
<eng>Clavicle<gai>				Dealgan
<eng>Shoulder girdle<gai>			Crios-guailne
<eng>Scapula<gai>				Slinnean
<eng>Olecranon<gai>			Bàrr na h-uilne
<eng>Wrist<gai>				Caol an dùirn
<eng>Humerous<gai>			Cnàimh a’ ghàirdein
<eng>Ulna<gai>				Cnàimh na h-uilne
<eng>Radius<gai>				Lànag

<eng>Symphysis pubis<gai>			Ceangal cnàimh a’ ghobhail
<eng>Iliac crest<gai>				Oir a’ chruachainn
<eng>Fibula<gai>				Cnàimh caol na lurgainn
<eng>Tibia<gai>				Cnàimh mòr na lurgainn
<eng>Pelvis<gai>				Iochdar na bronna
<eng>Tarsal bone<gai>			cnàimh na sàlach
<eng>Hip, Innominate bone<gai>		Cruachann
<eng>Acetabulum<gai>			Cuach
<eng>Ball and socket<gai>			Cuach is ubhal
<eng>Knee cap<gai>				Falman na glùine
<eng>Hip joints<gai>				Meidhinnean
<eng>Femur<gai>				Sliasaid
<eng>Dorsum of foot<gai>			Uchdan na coise
<eng>Spine of bone (Scapula or vertebra<gai>)Rubha
<eng>Ankle (joint<gai>)			Adhbrann
<eng>Epiphysis<gai>				Brisgean
<eng>Ligament<gai>				Ceangal
<eng>Trochanter, condyle<gai>		Cnap
<eng>Periosteum<gai>			Cochall
<eng>Epicondyle, tooth<gai>		Fiacail
<eng>Synovial membrane<gai>		Lìonan
<eng>Cartilage<gai>				Maothan
<eng>Malleolus<gai>				Ord
<eng>Tubercle<gai>				Plucan

A’ Chrìoch

(Faic Gairm 144, dd. 341-4, 145, dd. 44-6, 146, dd. 176-8)


[TD 231]

TILLEADH SINE
le Calum MacMhaoilein

“Faire, Faire Shìne Nèill, nan tilleadh tu son oidhch’
’S gum faiceadh tu an Cèilidh Mòr bha Steòrnabhagh an raoir.”
Coinneach Dòmhnallach.

Ann an ciaradh an fheasgair, bha dithis bhoireannach a’ tighinn an coinneamh a chèile aig geata a’ bhaile, tè aca mi fhichead bliadhna a dh’aois agus an t’èile gu math na b’aosda na sin. Bha an tè òg a’ dèanamh airson am baile fhàgail nuair a chunnaic i an t’èile a’ dlùthachadh air a’ gheata.

Ràinig i an geata, cha tàinig maille air a ceum, agus cha do rinn i oidhirp air an geat’ fhuasgladh, ach ghabh i troimhe mar nach biodh e idir ann. Thuig an tè òg gu math dè a bha fa comhair, agus thug i an aire gu robh an t’èile rudeigin coltach ri na daoin’ aca fhèin. Bhruidhinn i rithe.

“Bha làn dùil agamsa nach biodh tannasg an làthair a’ bhaile seo a-nochd ach mi fhìn. Cò thusa agus dè a chuir an rathad seo thu an dràsda?” “Bu mhise Sìne Nèill, a bhuineadh don bhaile seo. Is fhada bho dh’fhàg mi tìr nam beò. Chan eil e mar chleachdadh agam a bhith tilleadh air ais, agus leis an fhìrinn inns’ is e seo a’ chiad tilleadh agam. Cha robh miann agam gu tilleadh gus an cuala mi aig tè a thainig thugainn o chionn ghoirid gu robh mac Aonghais mo bhràthair air a dhol ann am bròn eagalach o chaidh an nighean a b’aosda bh’aige a mharbhadh ann an tubaisd rathaid aig Creag a’ Bhodaich o chionn còig bliadhna.”

“Bhu mhise an nighean sin – Mòr, nighean Nèill Aonghais Nèill às a bhaile seo. Bithidh mise a’ tighinn tarsainn gu tric ach is e càil as miosa den chùis gum feum mi an còmhnaidh a thighinn an seo, far a bheil mo chorp air adhlaiceadh, nuair is ann a Steòrnabhagh bu mhath leam a bhith.”

“Càite a bheil thu dol an drasda?” dh’fhoighnich Sìne. 

“O tha mi a’ dol a Steòrnabhagh. Tha cèilidh mòr ann an sin a-nochd, agus còrdaidh e rium gu math a bhith ag èisdeachd na tha dol. Theid


[TD 232]

mi gu’n danns às dèidh a’ chèilidh, ged nach teid agam air danns’ a dhèanamh còmhla ri fir a tha fhathast ann an tìr nam beò.”

“’S fheàrr dhut an toiseach a thighinn còmhla rium-sa gus am faic sinn a bheil d’athair air a dhol càil nas fheàrr.”

“’Sann dìreach bho thaigh m’athar a tha mi a’ tighinn. Tha e air beagan adhartais a dhèanamh, agus saoilidh mi gum faigh e buileach seachad air an staid mì-mhisneachdail anns a bheil e ann am bliadhna no dhà eile. ’S fheàrr dhut fhèin a thighinn còmhla rium-sa gu’n chèilidh.”

“A bheil taigh-cèilidh idir nas fhaisg oirnn na Steòrnabhagh? ’Na mo latha-sa is iomadh cèilidh snog a bh’againn ann an taigh Sheumais Ruairidh, agus is math a chumadh Seumas fhèin rian air cùisean ged a bhiodh an taigh làn, mar as tric a bha.”

“Cionnas a gheibh sinn air a dhol a Steòrnabhagh aig an àm seo den oidhch? Tha e cho anmoch agus gum bi a’ mhadainn ann mun dèan sinn Stèornabhagh dha ar cois.”

“Fàg sin an urra rium fhìn. Tòisichidh sinn a’ coiseachd agus chì sinn dè a thachras.”

Chùm iad orra air an rathad gu Stèornabhagh, agus ged a chaidh càraichean seachad orra cha do leig Mòr oirre gum fac i iad. Cha robh càraichean anns an àite ann an latha Sìne, ach bha i a-nis deònach gu leòr air na dh’iarradh Mòr oirre a dhèanamh. Chunnaic Mòr mu dheireadh an càr ris an robh i a’ fuireach agus dh’iarr i air Sìne seasamh còmhla rithe an teis meadhon an rathaid gus am faiceadh an draibhear iad. Chunnaic am balach a bh’air a’ chuibhle an dithis roimhe air an rathad, agus ged a rinn e gach uile dhìcheall air stad, bhuail an càr na boireannaich. Thuig an draibhear gu robh nì mì-nàdurrach timcheall a’ ghnothaich, oir cha do dh’fhairich e càil a’ bualadh anns a’ chàr. Thug an draibhear agus na bha sa’ chàr sùil gheur timcheall ach cha robh na boireannaich ri’m faicinn. Nuair a chaidh an draibhear air ais don chàr chual e guth ag ràdh, “Cha do rinn thu call no cron sam bith. Cùm ort a Steòrnabhagh agus cha ruig thu leas innseadh mun seo mar a togair thu fhèin.”

“Cò thu?”

“Coma leat-sa cò mi. Dèan mar a dh’iarr mi ort agus cha chluinn thu an còrr mun seo.”

“Tha cho math dhomh dèanamh mar a tha thu ag ràdh.”

Nise, cha robh an triùir eile a bh’anns a’ chàr a’ cluinntinn na bha Mòr ag ràdh ris an draibhear, ach bha iad a’ cluinntinn na bha esan ag ràdh rithe-se agus cha robh iad a’ tuisge carson a bha Seonaidh a’ bruidhinn mar a bha e.

“Co ris a tha thu a’ bruidhinn, a Sheonaidh?” dh’fhoighnich am fear a bha ri thaobh.


[TD 233]

“Am bheil thu fhèin idir, a Dhòmhnaill, a’ cluinntinn an guth a tha a’ bruidhinn riumsa?”

“Ma tha thusa cluinntinn guthan nach eil sinn gu lèir a’ cluinntinn, tha rud an seo nach eil sinne a’ tuigse. Am bheil e sàbhailte dhuinn leigeadh leis an càr a stiuireadh? Chan eil fios mach cluinn e guth ag iarraidh air an càr a chur leis an rathad. Stad an càr a’ Sheonaidh.”

Nuair a chuala Mòr seo bha eagal oirre gum biodh buaireadh ann agus nach ruigeadh iad Steòrnabhagh, agus nochd i i fhèin do Dhòmhnall.

“Leig le Seonaidh. Tha e a’ dèanamh glè mhath, agus chan eil eagal dhuinn.”

“Leigidh mise leis ma bhios e sàmhach. Tha an còmhradh a th’aige a’ cur eagail air na boireannaich a tha seo. Gabh air d’ adhart a Sheonaidh.” Cha robh mòran còmhraidh de sheòrsa sam bith anns a’ chàr gus an robh iad gu bhith ann an Steòrnabhagh, ach a-steach ma chùl a’ bhaile thòisich Sìne a’ bruidhinn air cho mòr ’s a bha am baile air fàs bho dh’fhàg ise an dùthaich.

“’Se tuathanas a bha seo ’na mo latha-sa, ach tha mi a’ faicinn gum bheil taighean air an togail ann a-nis.”

Mun d’fhuair Mòr air a seo a fhreagairt thionndaidh an càr a-steach do àite air an robh cuimhne aig Sìne mar àite far an robh togalaichean tuathanais, ach nuair a thug i sùil abair gu robh atharrachadh air a thighinn air. An àite na togalaichean air an robh i eòlach, bha taigh snasail, agus is ann air an taigh seo bha Mòr ga stiùireadh. Chunnaic i sgrìobhadh ag ràdh “<eng>Caberfeidh Hotel<gai>” mas deach iad a-steach.

“An ann an seo a tha thu dol a chèilidh? dh’fhaighnich Sìne do Mhòr.

“’Sann an seo a tha tòrr de na cèilidhean a-nis. Aite comhfhurtail. Gheibh na thig a-steach deoch làidir ann an seo, agus biadh cuideachd ma tha e a dhìth orra, agus mar as trice bithidh luchd seinn agus luchd cluich glè mhath ann.”

Nuair a chunnaic Sìne far an robh an cèilidh, thug an inntinn aice srian a’ beachdachadh air na bha air a beulaibh.

Tha mi a’ faicinn gum bheil iad a’ pàigheadh airson faighinn a-steach. Bha Seumas Ruairidh air a bhith ’na dhuine beartach nam biodh na h-uile a bha a’ cèilidh anns an taigh aige a’ pàigheadh na tha siud dha. Nach e an àite tha seo a tha spaideil, agus na th’ann a dhaoine cuideachd. Cò am fear a tha seo ’na sheasamh air ar beulaibh? O, ’se esan a tha dol a chumail rian air na tha seo. An dùil am bi e cho math ri Seumas Ruairidh? Dè tha seo? Dè tha seo? tha e ag ràdh anns a’ Bheurla na thubhairt e mar tha anns a’ Ghàidhlig. Is cinnteach gum bheil Gàidhlig aig a h-uile duine tha seo. Agus mar a bheil carson nach ionnsaich iad i?


[TD 234]

“Tha a’ chaileag seo math air cluiche na pìob. Bha mi fhìn uaireigin dèidheil air a’ phìob ionnsachadh, ach cha bhiodh boireannaich anns an linn againn ris a’ phìob idir. Ach is iomradh rud a tha clann-nighean an latha-’n-diugh a’ dèanamh nach fhaodadh sinne dhèanamh air eagal gun tigeadh masladh oirnn. Tha barrachd dha na boireannaich a’ smocadh na tha de na fir. Tha gu leòr de na seann amhrain gan gabhail fhathast, ach cluinnidh mi fear nach aithne dhomh. Tha mi creidsinn gur ann bho chaidh mise a-null a chaidh an fheadhainn sin a dhèanamh.

“O! Mo chreach! ’Sann anns a’ Bheurla a tha am fear seo a’ seinn. ’Na mo latha-sa chan fhaodadh duine seinn aig cèilidh ach anns a’ Ghàidhlig. Ach chan eil seo coltach ri cèilidh co-dhiù. B’fheàrr leam-sa gu mòr a bhith an taigh Sheumais Ruairidh ag èisdeach ri muinntir a’ bhaile a’ seinn, ag aithris bhàrdachd (am bàrdachd fhèin no bàrdachd neach eile) no ag innseadh nan seann sgeulachdan na a bhith ann a seo ag èisdeachd ri daoine a th’air am pàigheadh airson òrain agus fealla-dhà a chumail ruinn.

“'Mas e seo an rud ris an can iad cèilidh an-diugh, chan eil mise ag iarraidh an còrr dheth.

“Soiridh leibh a’ chàirdean. Thèid mis air ais don ùir.”

[Sanas]


[TD 235]

ASTAR MARA
le Iain Mac a’ Ghobhainn (Dùn Eideann)

Bha uair ’s gu feumadh sgoilearan a’ Ghreugais ionnsachadh mar phrìomh chomharr air cho math ’s a bha foghlam aca; agus gu h-àraid òran-mòr Hòmair ’s e ’g innse mu na gaisgich euchdmhor a bha strì ri chèile fad dheich bliadhna aig baile Tròidh, bho chionn barrachd air trì mìle bliadhna air ais. Mar sin dheth, bhiodh eòlas math aca air sgeulachd Odusseus, fear de na gaisgich sin a dh’fhàg Tròidh an dèidh a lèir-sgrios, agus a shiubhail fada thar chuan le chompanaich ann a longan mòra dubha. B’e “Odusseia” an t-ainm a thug Hòmar air an eachdraidh sin, agus gus an latha ’n-diugh is gann gu faighear sgeul luchd-mara a bheir bàrr oirre. ’S iomadh facal a chaidh a riamh a sgrìobhadh mu dheidhinn an “Odusseia”, ach gu dearbha feumas gur e uirsgeul cho neònach ’s a chualas air thalamh air a’ chuspair seo, leabhar a sgrìobh Frangach air an robh “Gilbert Pillot” mar ainm.

Bho chionn linntean rinn daoine oidhirp air cùrs Odusseus a chur air dealbhan-dùthcha an latha-’n-diugh, ach dh’fhailich air a’ chuid mhòr a dhol gu cinnteach an urras càite na shiubhail e fhèin agus a sgioba air an astar-mhara a-rèir aithris a rinn iad. Bha gu leòr cheistean ri fhreagairt: càite robh eilean Circe? no eilean Chalupso? agus dè mu dheidhinn Sculla is Charubdas is gu leòr chuisean-eagail eile a chuir an sgiona à cochall an cridhe? Cha robh dùil aig gin de na fir-rannsachaidh nach ann sa’ mhuir-mheadhon-tìreach a bha astar-mara Odusseus gu tur; ach cha b’e sin barail M. Pillot….

Seo, mata, beagan aithris air mar a chaidh dhaibh a-rèir a’ leabhair a sgrìobh M. Pillot.…

Ri linn Odusseus cha robh e comasach do na bàtaichean aca dhol air fuaradh; cha robh aca ach aon seòl-mòr ceithir-cheàrnach; mar sin dheth, dh’fheumadh iad an dara cuid ruith roimh’n a’ ghaoith, neo air a’ chuid eile, iomradh. An uair a bha na suinn airson tilleadh dhachaigh à Tròidh, ’sann a thàinig stoirm eagalach orra às an àirde’n ear agus b’fheudar dhaibh ruith roimh ’n a’ ghaoith fad naoidh latha, gus an deach a sgiùrsadh mu dheireadh a-mach siar air Gibraltar, air druim a’ chuain mhòir.

Thachair gu leòr riubha anns na ceàrnaidhean sin fhèin, ach co-dhiù air ceann sreath thog iad orra gu tuath. Ràinig iad àite air an robh “Laestrygonia” mar ainm; àite anns an robh famhairean fineachail, fiadhaich a thòisich a’ tilgeil ulpagan chlach sìos bho bhàrr nan creagan air bàtaichean nan Greugach, agus a chuir às dhaibh a h-uile aon ach bàta Odusseus fhèin. B’e an t-àite seo ceann an iar-thuath


[TD 236]

Eirinn….

Thug Odusseus a chasan leis gu fairge gu math sgiobalta, is chùm e air adhart gu tuath gus na ràinig e eilean “Aea”, far an robh a’ còmhnaidh a’ bhan-dia “Circe”, is i mar bu trice a’ gluasad ma choinneamh beart-fhighe, ’s a’ seinn leatha fhèin le guth a bha tàlaidheach, meallta. B’e seo eilean Bharraigh….

Ged bu bhan-dia i, bha i cuideachd ’na bana-bhuidsear, agus an uair a thàinig sgioba Odusseus an toiseach a-steach don fhàrdach aice, chur i geasan orra is thionndaidh i ’nam mucan iad. Nise, ged a bha Odusseus ’na ghaisgeach ainmeil, bhatar a’ cur às a leth gu robh e cuideachd làn ìnnleachd is chuilbheartan, agus a cheart cho carach, ’s cho seòlta, ’s cho mealltach ri Circe fhèin; mar sin ann an ùine ghoirid rinn e chùis oirre, eadhon gu ìre caithris-na-h-oidhche leatha; agus thug e oirre a chompanaich a thoirt air ais gu bhith ’nan daoine rithist. An dèidh sin dh’fhuirich na seòid fad bliadhna air an eilean-sa; agus is beag an t-iongnadh sin, ’s mar a ghabh Circe riutha cho coibhneil air a’ cheann-thall, ged a rinn i eucoir orra an toiseach.

An ceann ùine bha an sgioba airson tilleadh dhachaigh, agus dh’aontaich Odusseus riutha. Thug Circe dhaibh mòran treòrachaidh mu dheidhinn an turais ach thug i comhairle orra dhol an toiseach gu Tìr nam Mairbh; “Hades” anns a’ Ghreugais. Sheòl iad dìreach gu deas gun do ruig iad tìr nan Cimmereach, “còmhdaichte ann an ceò is sgòthan”. B’e seo ceann a tuath Eirinn, timcheall air baile Doire, suas abhainn Foyle…. Co-dhiù, thachair ri Odusseus an sin mòran taibhsean feadhainn a chaochail anns na linntean a chaidh seachad. Agus an dèidh a’ chèilidh iargalt sin chaidh a sgioba gu fairge rithist suas air ais gu eilean Circe.

Mu dheireadh thall dh’fhàg iad eilean Circe, ach a-rèir an treòrachadh a thug i dhaibh, dh’fheumadh iad aghaidh a chur air iomadach deuchainn eile mus ruigeadh iad dhachaigh, gu h-àraid “Sculla” is “Charubdas”… agus air an astar sin, bha aca ri dhol seachad air àite-còmhnaidh nan “Seirenich”; b’iad sin creutairean a bha letheach boireannach is letheach eòin; bhitheadh iad a’ tàladh seòldairean gu ’m bàs “le binneas an òrain”. Ach chuir Odusseus cèir ann an cluasan an sgioba gus nach cluinneadh iad na Seirenich, agus thug e orra e-fhèin a cheangal ris a’ chrann; mar seo dh’fhaodadh e cluinntinn guth nan Seirenich, ach cha robh rian aige faighinn às; dh’fheumar cumail air adhart. ’Sann an Tìr-iodha neo ann an eilean Cholla bha na creutairean gairiseachail ud a’ tàmh….

’S a-nise, mu an coinneamh bha Sculla is Charubdas. B’e fìor uile-bheist oillteil a bh’ann a Sculla: le dà chois dheug is sia cinn, gach aon air amhaich fhada is trì sreathan fiacail anns gach claigeann. Bha i staigh ann an geodha dhorch letheach-slighe suas creag àrd os cionn


[TD 237]

Charubdas. ’Sann an eilean Scarba a bha bhèiste-sa tàmh…agus a-rèir beul-aithris bha uaireigin seann chailleach, bana-bhuidsear, ann an geodha an seo.…Agus dìreach gu h-ìosal fòipe bha an fhairge air ghoil le cuairt-shlugan iargalta ris an abrar “Charubdas”… b’i seo Coire-bhreacain … eadar Scarba is Diùra.

Cha robh matà rian seachnaidh ann; cha robh air ach dearg dhian a dhèanamh troimh’n a’ chaolas chumhang eadar na cuisean-eagail ud, agus is ann air fìor èiginn a fhuair iad gu sàbhailte tarsainn.

An dèidh sin thachair mòran eile riutha mus do ràinig iad dhachaigh anns a’ Ghrèig, ach b’e siud geàrr-eachdraidh air mar a chaidh dhaibh anns a’ Ghaidhealtachd, a-rèir M. Pillot. Faodar aon àite eile ainmeachadh; eilean “Chalupso”; bha M. Pillot a’ cumail a-mach gur e Innis-Tile (<eng>Iceland<gai>) a bha seo, agus gun do sheòl iad air ais ann a seachd latha deug às a sin; feumas e bhith gu robh i ga ghearradh gu math geal aca air an t-slighe sin!

’Sann timcheall air a’ Ghrèig fhèin agus air an Eadailt a bhiodh iomadach oidhirp ga dhèanamh airson socrachadh càite robh na ceàrnaidhean a dh’ainmich Hòmar ’na bhàrdachd. Dh’fhaodar iomradh a thoirt air aon de na fir-rannsachaidh: Suaineach dam b’ ainm Goran Schildt. Lean esan leis a’ bhàta aige fhèin cùrs air an deach sgioba Odusseus, a-rèir dòchais, ach ma tha duine sam bith airson cur leis na cur na aghaidh, faodaidh iad fhèin an tuilleadh leughaidh a dhèanamh….

Chan eil fhios dè seòrsa beachd a ghabhas muinntir nan eileanan air na sgrìobh M. Pillot, ach co-dhiù, nach do chuir e dreach ùr air sgeulachd Hòmair? Agus ged nach bitheadh ann ach uirsgeul mac-meanmhainn, co aige an-diugh tha fios cinnteach nach e sin a bha san t-seann sgeulachd bho thoiseach?

CLAR LEABHAR
(1) <eng>Odusseia Hòmair<gai> ... eadar-theangaichte le Iain Mac Gilleathain.
(2) <eng>The Secret Code of the Odyssey<gai> le Gilbert Pillot.
(3) <eng>In the Wake of Odysseus<gai> le Goran Schildt.

[Sanas]


[TD 238]

CUR A’ BHUNTATA II
le Rob MacChoinnich

(a) Fionnlagh

Tha còig geàrraidhean am baile beag Mharbhaig. Bidh e coltach gur h-e iomairean ùra a choisinn na seanairean às a’ chùl-chinn tha seo gus leudachadh nam fearann.

Gu tric tha an geàrraidh ’na laighe eadar dà chnoc, rèidh, bog ’na ghnè, le faomadh bìodach thun a’ mheadhoin, far am bheil allt slaodach daonnan a’ ruith. Mar sin feumaidh am maghan bhith air a dhrèanadh le claisean domhainn air an dà thaobh, gach aon ruith thun an uillt le na feannagan le chèile mu dheich troighean a leud, eatorra.

Theid an fheannag a thionndadh, a h-inneireadh gu trom le todhar neo feamainn agus sìol-coirce chur innte a’ chiad bhliadhna, eòrna an ath-bhliadhna agus sin am buntàta. Mus teid am buntàta chur feumar mala na feannaig a leagail o cheann gu ceann. Tha am buntàta tèarainnte a-nis gun a chasan anns an uisge. A h-uile trì bliadhna an dèidh sin bha an talamh bha tuiteam don chlais air a thogail a-steach rithist: obair throm, shàraichte air an robh an ainm taomadh aca.

Ach bha luach a shaothrach aig a’ chroiteir. Chuireadh e moit air neach sam bith bhith faicinn an coirce ’s an t-eòrna àlainn (an t-eòrna gu h-àraid nuair bhiodh e “òg anns an dèis”) bha fàs sa’ gheàrraidh.

Is mi a chuir a h-uile sìolag bh’aig Fionnlagh Iain Dhonnachaidh earrach bha siud. Bha là bha ainm neart aice. Bhiodh frig, frag aige spealadh an fheòir chruaidh ris an canadh iad, fianach ceann-dubh. Ach aig deireadh a’ Chogaidh Mhòir dh’fhaodadh fear a radh le fìor gu robh “là eile aig fear buain na mòine”. Bha an aois laighe air gu trom. Saoilidh mi gu faic mi fhathast Fionnlagh dèanamh slaod aig ceann na feannaige, monabar ris fhèin: “Càite an deacha mo neart? Gob dubh a mhill mis; gob dubh a mhill mis.”

Dh’fhoighnich mi dha mo mhàthair dè bha Fionnlagh a’ ciallachadh le gob dubh. “Srùp na poit tea. Is e bainne na bà bhatar ’g òl an àite na tea nuair bha esan ’na bhalach agus bha mòran den bheachd gu robh cron anns an tea nach robh beag.”

Cha robh e fada beò an dèidh siud.


[TD 239]

An àite geum bà ’se gàgail nan tunnagan fiadhaich chluinnear an-diugh an Geàrraidh Fhionnlaigh.


(b) Ruairidh Ia’ Ruaidh

Bha taigh Ruairidh Ia’ Ruaidh air cùl Cnoc na h-Airigh. Bha Ruairidh fhèin rudeigin cas, goirid anns an nàdur ach air leth pongail, snasail anns a h-uile rud ris an cuireadh e làmh. Faodaidh mi ràdh gur h-e dh’ionnsaich mi air a’ bhuntàta chur san t-sreath. Dh’fheumadh a h-uile sgealb bhith cunbhalach, dìreach a-rèir a chèile chan ann mu naoi oirlich, ach naoi òirlich o chèile agus aig còig òirlich a dhoimhne. duine mothachail, cùiseach, bha fhios aige dè fulang bh’aig gach gead fa leth air innear neo feamainn. Cha chleachdadh e uair sam bith ach an te shlaodach (‘slaodanach’ a chanadh iad rithe) aig trì bliadhna dh’aois.

Chan fhaodainn gràp neo croman a chur gu feum eadhon leis an todhar agus mo thruaighe mise nan cleachdainn cus den mhathachadh.

“An ann a’ dol a laomadh na feannaige tha thu a bhròinein?”, theireadh e.

Bhiodh e gearradh a’ bhuntàta an oidhche roimhe. Nam biodh an sìol-cura gann cha dèanadh e ach an t-sùil a sgioladh às a’ bhuntàta le slisneag bheag annlainn ’na cois. Theireadh e glaodhan ris na bha air fhàgail. (Is ann a theireadh mo mhàthair glaodhan ris a’ bhuntàta nach robh sealltainn tighinn, neo deanamh ìre.)

Nam biodh an t-sìolag ro bheag bheireadh e orm dhà chur an ceann a chèile. Is dòcha nach e cleachdadh ceart bha seo.

Is i an oidhche dhubh chuireadh dhachaigh sinn. Ged a bhiodh na crògan salach chan fhaca tu riamh siabann a b’fheàrr na’n innear ’s an fheamainn. As dèidh nigheadh bhiodh iad cho geal ris a’ ghruth.

Chuireadh Ruairidh seachad an samhradh a’ làimhseachadh a’ bhuntàta. Ged a bha fonn cruaidh, lom bhiodh bàrr làidir stobach aige. Bheireadh e fad an là a’ glanadh, a’ priogadh ’s a’ todhaigeadh, air uairean mar ghàirnealair air a ghlùinean.

Bu mhòr am beud nach robh cothrom aig a leithid air na tha thalamh dol aog air Tir-Mòr na Gaidhealtachd.

Is ann ris an iasgachd bhiodh e ’na òige. Shloinneadh e, is chuireadh e àireamh air a h-uile bàta bha seòladh a-mach à Inbhir Uige ’na latha.

Fhuair e aois mhòr gu ruige “<eng>rations<gai>” a’ chogaidh mu dheireadh. Theireadh e, “<eng>Rations<gai> ann neo às ach thoiribh dhòmhsa mo bhiadh”.


[TD 242]

SMUAINTEAN AIR BALL-COISE ’NAM OIGE
le Coinneach Mac a’ Ghobhainn

Bha mi coiseachd suas am Mol-a-Tuath ann a Steòrnabhagh còmhla ri caraid nuair a chaidh fear seachad a tharraing mo shùil. Duine àrd, le falt liath a bha air tanachadh air a’ mhullach, ach a bha ruadh air na taobhan; e sgiobalta ’na cheumaibh, le gothaidh ’na dhà ghualainn.

“Na dh’aithnich thu am fear ud?”, thuirt mo charaid rium.

“Cha do dh’aithnich, ach bha nì ’na ghnè a thug m’ aire thuige,” fhreagair mi.

“Siud,” ars esan, “Louis Quinn”.

“Louis Cò?”, thuirt mi.

“Tha”, arsa mo charaid, “Louis Quinn a bha cluich do na Rovers uaireigin”.

“Louis Ruadh na Rovers!” thuirt mi le beagan iongnaidh, agus thog mo smuaintean air ais gu làithean m’òige air Taobh Siar Eilean Leòdhais eadar 1930 agus 1939, linn anns a robh ball-coise air a thighinn beò agus ri dèanamh adhartas, mus do chuir an Cogadh gach nì bun os cionn.

Bha Nis màirnealach gu tòiseachadh ri cluich ball-coise, ach bha e nàdurrach dhaibh gun dèanadh iad adhartas gu luath, oir bha dà nì ’na fàbhar nach robh aig ceàrnaidh eile dhen dùthaich: bha mòran sluaigh ri còmhnaidh dlùth air a chèile, agus bha machraichean brèagha rèidh aca airson cluich. Cha robh ach mu cheithir mìle bho cheann gu ceann dhen a sgìre, agus ann an àm nach robh bheag de dhòigh siubhail ann ach air chois, no air baidhsagail, bha e furasda dha na gillean a thighinn còmhla airson cluich agus ionnsachadh. Cha robh cosnadh a-mach às an Eilean, mar seòladh agus obair-latha, ach tearc aig an àm, a’ fàgail gu robh mòran bhalaich aig na dachaighean. Thug Nis greis a’ ruith co-cheangal eadar gach baile, le sia agus seachd sgiobaidhean toirt pàirt ann. Thug seo dhaibh teòmachd anns an fhearas-chuideachd, agus cothrom taghadh nan cluicheadairean bu sgileil airson sgioba na Sgìre.

Bha an Taobh Siar, no ‘<eng>West Side<gai>’ mar a bha iad air an ainmeachadh, gu math adhartach ann am ball-coise aig an àm. Bha stiùiriche math


[TD 243]

aca, ann am Murchadh MacLeòid à Brù. Bha seo follaiseach anns a’ cho-dheuchainn eadar iadsan agus Nis airson duais Eilean an Fhraoich, nuair a fhuair an Taobh Siar a’ bhuaidh le seachd tadhail gu a h-aon.

Bha an tiodhlaic seo air a chur a-mach le Comann Leòdhais agus na Hearadh Ghlaschu airson cò-stri eadar sgiobaidhean dùthchail nan ceàrnaidhean sin, bliadhna air ais, ann a 1933. Thug àrd-cheannas anns a’ cho-dheuchainn seo dèine do na sgiobaidhean leasachadh a dhèanamh anns a’ chluich aca. Bha tàladh anns an ainm fhèin – Eilean an Fhraoich – agus a dh’aindeoin duaisean eile a thàinig a-steach, ’se fhathast as luachmhoir’ ri chosnadh. Seachad air a sin, chan fhaod ach cluicheadairean a bhuineas don an àite a bhith anns an sgioba, a’ toirt ionnanachd dhan a’ chò-stri.

Ach ’se sgiobaidhean Steòrnabhaigh ri tighinn a chluich a Nis as motha tha ri mo chuimhne. Aon fheasgar brèagha samhraidh ann an 1935 bha sinn staigh aig machair nan Còig Peighinnean a’ feitheamh gu foighidneach ris a’ chò-stri eadar Nis agus na Rovers, an dèidh coiseachd astar cheithir mìle. Mu sheachd uairean thàinig bus na Rovers leis a sgioba agus beagan de luchd-taic. Thòisich a’ chluich, agus cha robh e duilich ri fhaicinn gu robh cluicheadair aig na Rovers a bha ann an cleas dha fhèin, fear àrd ruadh, le gothaidh ’na dhà ghualainn. Bha e suas a’ phàirc leis a’ bhàlla, a-null ’s a-nall, ri fàgail gach fear ’na dhèidh, gun chobhair. Bha sgile neach leis fhèin, agus am bàlla fada suas a’ phàirc, ri cùnntadh anns a latha ud, agus bha pailteas den a’ chiad fhear aig Louis Quinn. Ach bha cluicheadairean math aig Nis cuideachd, gu sònraichte Snagaidh Sheocain, fear leth-dìon (<eng>centre-half<gai>) agus Gaisean Fionn eadar na puist. Sinne air a loighne ag eubhach ri Snagaidh “Thoir sìos e! Stad e!” Cha robh cùmhnantan ball-coise cho daingeann agus a tha iad an-diugh. Bha slaod-taobh agus a’ ghualainn air an ceadachadh.

Na faigheadh Louis troimh na deuchainnean sin bha aige ris a’ bhàlla chur seachad air a’ Ghaisean, agus cha robh sin furasda, oir bha e aig an àm cho math ri fear-gleidhidh a bh’anns an Eilean. Faodaidh mi innse gun rinn na Rovers a’ chùis gu socrach, ach ged a bha sinn duilich call, bha sinn air ar gluasad gu toileachas leis a’ chluich a chunnaic sinn bhon an fhear ruadh.

Air an t-samhradh a chaidh bha mi aig Pàirc Chnoc nan Gobhar ann a Steòrnabhagh, ri faicinn a’ chò-stri dheireannach airson duais Eilean an Fhraoich eadar Nis agus Na Lochan. Bha cluich mhath ann air gach taobh, gun mòran eadar na sgiobaidhean, agus choisinn Na Lochan a’ chraobh-chosgair le aon tadhal a bharrachd. Bha Nis duilich gun do chaill iad, ach cha robh duine aig a’ Phàirc nach robh toilichte airson Na Lochan, a thug dhachaigh leotha Cupan Eilean an Fhraoich agus


[TD 244]

a rinn cho math an dèidh bhith cho fada anns an fhàsach.

Ach cha robh mi air mo tharraing cho mòr ris a’ chluich agus a bha mi ’nam òige. ’S dòcha gu robh mi a’ coimhead sìos ris na cluicheadairean an àite bhith coimhead suas riutha mar a bha mi ’nam bhalach. ’S mathaid gu robh ri ’g ionndrain na gaisgich mar Snagaidh Sheocain, Gaisean Fionn agus feadhainn eile a bha cluich do Nis ’nam òige.

’S dòcha gu robh mi ri ’g ionndrain Maighstir na Cluich fhèin, Louis ruadh Quinn.

[Sanas]


[TD 257]

BEANNAG
le Dòmhnall Iain MacIomhair

B’ fhada bho dh’aithnichinn Beannag. Bha i còmhla rium san sgoil. Ach cha robh fhios agam gu bho chionn ghoirid gum biodh i a’ sgrìobhadh, seadh a’ sgrìobhadh leabhraichean. Cha b’ e Beannag an t-ainm ceart a bha oirre idir, ach rudeigin mar Murdag Seònaid NicAoidh. Co-dhiù, chan eil diofar. Thugar Beannag oirre seach gum biodh an clobhd de sheòrsa air choreigin ma ceann. Bhiodh beannag air Beannaig a shamhradh ’s a gheamhradh. Dh’fhuirich i san sgoil gus an d’ fhuair i na <eng>Highers<gai>, co-dhiù gus na shuidh i iad. Cha chreid mi gun d’ fhuair i mòran dhiubh. Bha cus ùidh aice anns na gillean, gu h-àraid ann am fear tana ruadh ris an cante Màs a’ Choire. Cha b’ e gu robh e dubh mar mhàs coire; ’sann bha e ruadh. Ruadh agus seang, coltach ri sionnach. ’S cha deach Sathairne ’na Sàbaid gun Beannag agus Màs a’ Choire a bhith air sràidean a’ bhaile a’ coiseachd ann an gàirdeanan a chèile. Bha cuid ag ràdh gur e sin bu choireach nach d’ fhuair Beannag mòran de na <eng>Highers<gai>. Airson Màs a’ Choire, cha d’ fhuair e gin idir. Chaidh esan a dh’Astràilia nuair nach d’ fhuair e na <eng>Highers<gai>, ’s a-rèir coltais sin far am bàsaich e. Ach Beannag a-nise, cha tug ise na cuantan idir oirre. Goirid an dèidh do Mhàs a’ Choire a chasan is eile a thoirt leis, b’ fheudar do Bheannag pòsadh caran mus robh dùil aice. Tha e coltach gu bheil ochdnar chloinne aice a-nis; thàinig gach fear air sàil fir eile gus na chuir rudeigin stad oirre. Tha mi a’ tuigsinn gur ann an uairsin a thòisich i a’ sgrìobhadh. Bhiodh i a-riamh a’ dèanamh deagh aistean san sgoil; bha barrachd falaichte fon bheannaig na chitheadh an t-sùil. ’S an-diugh tha i ’na màthair, ’na mnaoi ’s ’na sgrìobhadair. Tha i pòsda aig Piseag a’ Bhaile Ghlais, duine mòr a tha daonnan trang ach nach do rinn sgath obrach ’na bheatha. An uiridh thog e lùchairt leis na fhuair e bhon stàite rè nam bliadhnachan – cha do thog esan e, thog feadhainn eile dhà e. Agus sin far a bheil Beannag is Piseag ’s an ochdnar a-nise a’ còmhnaidh. Tha e coltach gu bheil cù aca cuideachd.

Chan eil fada bho bhuail mo shùil is mo làmh air an leabhar ùr a sgrìobh Beannag. ’Se fìor leabhar annasach a th’ann. Ach nach e fìor ùghdar annasach a sgrìobh e. Tha cuimhne agam air an latha a bha sinn a’ fàgail na sgoile. Thàinig Beannag don sgoil ann an sgiorta


[TD 258]

ghoirid a bha … uill, goirid. Chaidh am maighistir-sgoile seachad oirre san trannsa nuair bha e a’ tighinn às an taigh-bheag. ’S bha na balaich ag ràdh an dèidh sin gum bu mhath gur ann às a bha e a’ tighinn, ’s nach b’ ann a’ dol ann, oir bha iad cinnteach nach robh e air an gnothach a dhèanamh idir. Anns an dol seachad, an dèidh aon bhoillsgeadh den trusgan a bh’ air Beannaig, chaidh aon shùil gu luath gu tuath ’s an t-sùil eile gu grad gu deas. Agus a-mach às a bhial thàinig sruth de bhriathran ann an cànan nach cuala duine a-riamh roimhe no ’na dhèidh. Ach cha do stad e idir. ’Se duine glic a bha ann. Ach aig toirt seachad nan duaisean mu uair a thìde an dèidh sin, chitheadh tu fhathast breabail anns na sùilean aige. Cha d’ fhuair Beannag duais idir. Cha d’ fhuair Màs a’ Choire duais a bharrachd. Cha tàinig e fiù don sgoil an latha sin.

Ach air ais chun an leabhair a sgrìobh Beannag. ’Se sgeulachd a tha san leabhar, sgeulachd mu dhuine gun mhionach. Duine gun ainm cuideachd, a-rèir coltais. No ’s dòcha nach b’ urrainn Beannag ainm a thoirt air. ’Se truaghan a bha san duine seo. Cha b’ ann san ospadal a chaill e am mionach idir, oir cha robh mionach ann a-riamh. Chan aithnicheadh tu air bhon taobh a-muigh idir nach robh mionach ann. Bha e a’ coimhead nàdarrach gu leòr. Nuair bha e ’na naoidhean thug a mhàthair dhà bainne, ach cha do nochd am bainne tuilleadh ann an cruth sam bith, agus sin nuair fhuaireadh a-mach nach robh mionach idir ann. ’S a-riamh bhon uair sin bha a bheatha rudeigin duilich dhà. Cha ghabhadh e suiteas no measan bho duine, oir cha robh àite aige, a bharrachd air a phòcaidean, don cuireadh e iad. ’S bhiodh daoine a bhiodh gan tairgse dhà a’ smaointeachadh gur ann a bha e a’ dèanamh tàir orra. Bha iad a’ smaoineachadh gu robh an gille bochd neònach, cha b’ ann sa’ mhionach, ach sa’ cheann. ’S cha robh an deoch air a-riamh, oir cha b’ urrainn dhà òl. Aig àm na Nollaige, cha b’ urrainn dhà a bhith ga lìonadh fhèin mar dhaoine eile.

Thog e taigh nuair thàinig e gu ìre. Ach cha do chuir e taigh-beag don taigh, oir cha robh feum aige air. Thairg dotair a bha a’ dèanamh rannsachadh air diamhaireachd mhionach a thoirt a-steach don ospadal agus gu feuchadh esan ri mionach a chur ann. Cha tuirt e idir co às a bha e a’ dol a thoirt a’ mhionaich a chuireadh e don duine. Ach dhiùlt an duine a dhol fon sgithinn. Carson a dheidheadh esan fon sgithinn ’s e a’ dèanamh an gnothach fìor mhath mar a bha e? Agus co-dhiù bhiodh cosgais ’na luib – dh’fheumadh e rùm ùr a chur ris an taigh. Agus dh’fheumadh e pàirt den staran a chladhach airson nam pìoban. Chan eil Beannag a’ leigeil guth oirre ach a bheil easbhaidhean eile air an truaghan.

Theireadh cuid gu robh easbhaidh mhòr oirre fhèin. Cha tèid e à cuimhne chuid gu bràth an latha a chaidh i fhèin agus Màs a’ Choire


[TD 259]

gu dubh a-mach air a chèile aig geata na sgoile. Cha chualas mòran mu Bheannaig bho dh’fhàg i an sgoil chun an ama seo fhèin. Cha mhòr nach do choisich i dìreach a-mach às an sgoil a-steach don leabaidh-phòsda. Is cò a theireadh nach iomadh rud a chunnaic ’s a chuala cuileag air cùl cnogain bhon uair sin? Co-dhiù, bha i fhèin agus Màs a’ Choire a’ trod aig geata na sgoile. Bha camadh annasach anns na briathran aice.

“’S tu ghoid,” ars ise.

“Cha bu mhì. Ciamar a bha mise a’ dol ga goid? Cha robh mi ’na h-àrainn.”

“A mharaig nam mallachd,’ ars ise.

Cha robh ainm nach do dh’èigh i air. Cha robh dùil aig duine a bha san èisdeachd gu robh a leithid de nithean air an t-saoghal ri uighean cait agus ri adharcan coilich. Cha robh dùil gu robh gnè phearsachan ann a leithid shagairtean trì-chasach agus dhotairean dhaolag. ’S cha bu mhotha a fhuair sinn a-riamh a-mach le cinnt dè an rud a ghoid Màs a’ Choire, no co-dhiù dè a’ mhèirle a bha Beannag a’ cur às a leth. Bha beachd aig duine no dithis, ach cha robh cinnt aig neach idir. Thuirt Spàgan (bu lugha air Spàgan i na an rugbaidh fhèin – ’s a bha sin dubh dhà) gun deidheadh esan air a mhionnan gu faca e barrachd air sanas de chrith anns na glùinean aice nuair bha i a’ mallachadh Màs a’ Choire aig geata na sgoile. Chaidh faighneachd do Spàgan dè bha e a’ ciallachadh, ach dh’fhàs e rudeigin ruadh anns na gruaidhean, agus chaidh gnè glaise air na bilean aige. Chan innseadh e idir. Ach mu dheireadh thall sguir an trod nuair chuir Màs a’ Choire cagair ann an cluais Beannaig. Cha robh fhios am b’ e àicheadh no aideachadh a rinn e, ach cho fad ’s a chitheadh duine, cha tug e dhi an rud a bha dhìth oirre. ’S dh’fhalbh iad air ghàirdeanan a chèile, chan eil fhios càite. Theab Beannag tuiteam nuair chaidh cù beag dorch-gheal mu na casan aice. Rinn Màs a’ Choire airson breab a thoirt dhà le bhròig, ach stad rudeigin e.

’S bha cù aig an truaghan a bha gun mhionach. B’e Lof ainm a’ choin. ’Se cù chaorach a bh’ ann an Lof, ach bha e annasach, oir bha eagal a bheatha aige roimh na coraich. Cha deidheadh e faisg orra mur a biodh làn a stamaig de leann aige. Seo mar a chuir Beannag e:

“Diluain ghabh Lof smùid eagalach. Chan eil fhios cia mheud pinnt a dh’òl e san taigh-sheinnse nuair bha e fhèin ’s a mhaighstir a-staigh aig àm dìnneireach. Cha b’ e gum b’ urrainn do mhaighstir òl idir, ach bhiodh e a’ dol a-steach còmhla ri Lof. Cò bha a-staigh ròmhpa ach Murchadh Mhurchaidh Mhurchaidh, agus thug Murchadh Mhurchaidh do Lof gloinneachan mòra anns an robh Carlsberg a bha dìreach fiadhaich. ’S nuair dh’èirich iad airson a dhol a-mach, ruith Murchadh Mhurchaidh Mhurchaidh tro dhoras air an robh dealbh


[TD 260]

fireannaich; bha sin air sgàth na dh’òl e, agus gu dearbha cha robh a chasan buileach a’ gluasad a-rèir a chèile. Agus Lof bochd, bha esan ’na èiginn, agus gum b’fheudar dhà ceithir chasan, ’s nach b’ e dhà, a chumail a’ dol. Cuideachd, mus do thill e le na caoraich, a bha cho diùid ’s a ghabhadh nuair bha smùid air Lof, bha a’ mhòinteach gu math na bu fhliuiche na bha i nuair dh’fhalbh….”

Creutair annasach. Dà chreutair annasach – Lof, agus Beannag a dheasaich Lof. Bha e inntinneach fhaicinn gur e Murchadh Mhurchaidh Mhurchaidh a chuir smùid air a’ chù. B’ e Murchadh Mhurchaidh Mhurchaidh a theireadh iad ri athair Piseag a’ Bhaile Ghlais a tha pòsda aig Beannaig. Thachair i rium goirid an dèidh dhi pòsadh.

“O, nach mise tha ’nam bhoil,” ars ise. “Tha mi a’ falbh an seo a’ lorg snàth bhobain ach am figh mi stocainnean don Phiseig. Bidh spògan na Piseige a’ fàs fuar. ‘Ceannaichidh mi feadhainn dhut,’ arsa mise ris. ‘Cha cheannaich,’ ars esan. ‘tha iad ro fhuar,’ ars esan. Dè do bheachd air sin? Mur a bi e faiceallach, ’s ann a bheir mi bainne ann an sàsair don trusdair airson a thì. Chì sinn ciamar a chòrdas sin ris a’ cheàrd.”

Thuig mi bhon ghuth ’s bho na briathran nach robh cùisean uabhasach math eadar Beannag ’s a’ Phiseag. Cha robh e fada an dèidh sin gus na thòisich an teaghlach a’ tighinn. Tha am fear as sine a-nise air an sgoil fhàgail. Thuirt Beannag fhèin, “Fhuair Migearan againne obair bhon bhèicear a’ deanamh tollan ann an ‘<eng>doughnuts<gai>’.”

Se an rud mu dheireadh a chualas gu bheil Beannag a’ fàgail na Piseige agus an teaghlaich airson bliadhna. Tha i fhèin ag ràdh gu bheil i a’ dol a chur na bliadhna seachad ann an Zimbabwe ag ionnsachadh Gàidhlig do na daoine dubha. Tha e coltach gu bheil i air cùrsa a dheasachadh (sin tha i ag ràdh) a nì duine fileanta ann an cànan sam bith air taobh staigh bliadhna. ’S iongantach gun cluinn sinn an còrr mu a deidhinn gus an till i. Dh’innis i do na pàipearan naidheachd mun chùrsa ’s mun turas, ach tha e coltach nach fhaod duine an cùrsa fhaicinn gus am feuch i a-mach e air na doine dubha. Chan eil teagamh sam bith aice fhèin nach obraich e.

Nuair bha fear bho aon phàipear naidheachd san taigh a’ ceasnachadh Beannag mun chùis, smaoinich e gum biodh e inntinneach beachd na Piseige fhaighinn air an obair aice. Bhruidhinn e ris a’ Phiseig.

“Dè a-nise,” ars an duine, “do bheachd air a’ chùrsa ùr seo? Feumaidh gu bheil thu glè phròiseil a thaobh cho tàlantach ’s a tha a’ bhean agad?”

Thug Piseag sùil air an duine, agus chrath e a cheann.

“Mee-ow,” ars esan.

“Mee-ow,” ars esan a-rithist.


[TD 269]

ATH-SGRUDADH: DUGHALL BOCHANAN
le Dòmhnall E. Meek

De na bàird Ghàidhlig a bha aig àirde an comais anns an ochdamh-linn-deug, agus cha bu bheag iad, cha robh aon a fhuair barrachd urraim an dèidh a bhàis na rinn Dùghall Bochanan. Chaidh na laoidhean aige fhoillseachadh an toiseach ann an 1767, an aon bhliadhna san do nochd an Tiomnadh Nuadh ann an Gàidhlig na h-Alba, agus b’e an aon clò-bhuaileadair (Balfour, Auld agus Smellie, ann an Dùn Eideann) a chuir an clò an dà leabhar. Bha ceangal teann eadar Bochanan agus an Tiomnadh Nuadh, oir bha e fhèin ann an Dùn Eideann a’ bhliadhna sin ’s e a’ stiùireadh an Tiomnaidh Nuaidh tron chlò. An ath bhliadhna, chaochail Bochanan, aig aois 52, ach bha ainm fhathast gu bhith iomraiteach air feadh na Gàidhealtachd. Bha am bàrd spioradail seo ag obair aig cridhe gluasaid a dh’fhàgadh làrach domhainn air dreach na Gàidhealtachd anns na linntean a bha air thoiseach. Bha e ann an co-bhonn ri spiorad Dhè agus ri spiorad na h-aoise ri teachd. Bha e, mar gum biodh, air an taobh a bhuannaich aig a’ cheann thall.

Tha cliù Bhochanain annasach ann an dòigh no dhà, ma sheallas sinn oirre an taobh a-muigh de na crìochan spioradail. Cha d’fhàg e às a dhèidh ach ochd dàin – leabhar gu math beag, seach na cruinneachaidhean tomadach aig Donnchadh Bàn is Mac Mhaighstir Alasdair. Shaoileadh duine bhuaithe sin gu robh comasan air leth air am buileachadh air Dùghall, agus tha sin fìor gu ìre. Ach nuair a sheallas sinn nas dlùithe air a laoidhean, chithear gu soilleir gu bheil a’ mhòr-chuid dhiubh gu math fada an eisimeil nan dàn spioradail a bha an clò cheana anns a’ Bheurla. Chan ann a-mhàin air buaidh (‘<eng>influence<gai>’) a tha sinn a’ bruidhinn nuair a sheallas sinn air a’ chuspair, ach air iasad, no iasadan, gu math mòr bhon Bheurla, agus gu h-àraid bho na laoidhean aig Isaac Watts. Cho fad’s as aithne dhomh, cha duirt Bochanan fhèin diog mu dheidhinn nan iasadan sin, agus thuige seo tha sgoilearan air a bhith caran diùid a-thaobh freumhan Beurla a chuid obrach, mar nach biodh ann ach seòrsa de choimeas a ghabhadh dèanamh eadar Bochanan is Watts agus a leithid. Gun teagamh, tha dàin ann far a bheil Bochanan fhèin air chùl a’ chruthachaidh gu lèir (co-dhiù cho fads a chì sinn an dràsda), ach


[TD 270]

bha e glè thric ag obair mar eadar-mheadhonair no mar eadar-theangair air dàin agus air beachdan a bha ag èirigh bhon t-saoghal taobh a-muigh na Gàidhealtachd. Saoilidh mi gum biodh Bochanan glè riaraichte leis a’ beachd sin air a’ chuid obrach, oir ’s e ceistear is searmonaiche a bh’ann, agus bha e a’ stèidheachadh a theachdaireachd air a’ Bhìoball agus air na diadhairean a bha ga mhìneachadh. Cha b’e neo-eisimealachd a bha daoine a’ sireadh aig an àm. B’e eadar-theangachadh, gu dearbh, a bu bhunait do litreachas na Gàidhlig anns an ochdamh-linn-deug, agus gu h-àraid eadar-theangachadh air na leabhraichean spioradail a bh’aig luchd na Beurla anns an dualchas Chalbhineach agus Phuritanach.

Anns an t-seagh seo, bha Bochanan ’na sheasamh eadar dà shaoghal, agus tha a bheatha agus a shaothair a’ nochdadh na spàirn a bha a’ dol air adhart eadar an dà shaoghal sin. Chithear an dà-shaoghaltachd seo ag obair ann an caochladh dhòighean. Rugadh is thogadh e air iomall na Gàidhealtachd, dlùth air a’ Ghalldachd, ann am baile Ardoch, faisg air Srath Eire ann an Siorramachd Pheairt. Chaidh a chur do bhailtean air iomall na Galldachd air ceann a cheàirde mar shaor (obair nach do chòrd ris idir). Bha e greis ann an Kippen, is greis ann an Dun Breatann, is ùine ghoirid ann an Dùn Eideann. Bha e a-null ’s a-nall thar na crìche, mar gum biodh.

Bha an dualchas anns an do thogadh e dà-shaoghalach cuideachd, ’s a’ Bheurla ’s a’ Ghàidhlig ’nan suidhe taobh ri taobh. Bha sgoiltean an SSPCK a’ gabhail freumh air a’ Ghàidhealtachd, agus fhuair Bochanan a chuid foghlaim a bu tràithe ann an sgoil leis an SSPCK. Ann an 1750, an dèidh dha tuathanachas athar a leigeil an dàrna taobh, ghabh e fhèin os làimh dreuchd a’ mhaighstir-sgoile, fo rian an SSPCK. ’Sann ann an oighreachd an t-Sruthain (<eng>Strowan<gai>) a chaidh a shuidheachadh, agus i aig an àm sin fo stiùireadh nam <eng>Forfeited Estates<gai> an dèidh Bliadhna Theàrlaich. Bha e an toiseach fa-near don SSPCK a’ Ghàidhlig a ghlanadh a-mach às an dùthaich le bhith ga toirmisg anns na sgoiltean, ach uidh air n-uidh b’fheudar dhaibh an dòigh-obrachaidh atharrachadh, agus gabhail ris a’ Ghàidhlig mar dhòigh air a’ Bheurla a mhìneachadh. Chan eil fhios nach eil an dòigh anns an robh Bochanan ag obair mar bhàrd – air uairean a’ cur laoidhean Beurla ann an cruth Gàidhlig – ’na phàirt den t-sealladh dà-chànanach a bha cumanta aig an àm – dà-chànanachas a bheireadh làmh-an-uachdair don Bheurla aig a’ cheann thall. Tha a h-uile coltas gur h-e maighstir-sgoile comasach a bh’ann, agus thàinig leasachadh air cor na h-oighreachd fo làimh, a-thaobh nan sgoiltean agus nan dòighean ‘borba’ a dh’adhbharaich Bliadhna Theàrlaich.

Chaidh Bochanan iompachadh ann an 1744, an dèidh iomadh pian is dòrainn spioradail. Fhuair e gràs bliadhna ro Bhliadhna Theàrlaich,


[TD 271]

agus ann an sin cuideachd chithear an dà shaoghal a’ bualadh air a chèile. Ged a bha Bochanan air taobh na Cuigse (co-dhiù ann am beachd a luchd-dùthcha), bha e air a mhaslachadh leis a’ ghiollachd a fhuair a chàirdean fhèin an dèidh ruaig Charlisle. Bha cath a’ dol air aghaidh ’na inntinn, mar a tha e ag innse dhuinn ’na leabhar-latha, agus ’s ann air èiginn a fhuair e buaidh air an t-seann nàdar a bha ag èirigh ’na chom. Dh’ùraich seo am bruaillean air an robh e eòlach mus deachaidh iompachadh:

<eng>In the year 1745 the greater part of my relations were concerned in the rebellion, some of them fell in battle, and others suffered at Carlisle, but though the cause was bad, yet I was heartily grieved and could not forgive those who, by their power and false witnesses, were instrumental in their death, and so, by degrees, I began to entertain resentment against them.… Nothing would satisfy me but blood, therefore I spoke favourably of that sin though contrary both to my reason and judgment<gai>.

Faodaidh gu robh Bochanan mothachail air neart na teachdaireachd a bha ga trompaideachadh le Alasdair Mac Mhaighstir Alasdair ro Bhliadhna Theàrlaich ’s e ag innse gu robh ‘deagh shoisgeul feadh nan Garbh-chrìoch’. Ach bha soisgeul eile anns a’ Ghalldachd, agus ann am pìosan den Ghàidhealtachd, agus aig a’ cheann thall ’s e an soisgeul sin a thug buaidh air Bochanan. Nuair a bha e fo chùram anama, bhiodh e a’ frithealadh nan dùsgaidhean a bha an cois nan comanachaidhean mòra ann an Cambuslang, Cill Saoithe is Muthal eadar 1742 is 1743. Chuala e an soisgeulaiche ainmeil Sasannach, Seòras Whitefield, a’ searmonachadh aig dùsgadh Chambuslang ann an 1742. ’S e an soisgeul a bha ga shearmonachadh aig na dùsgaidhean sin a thàinig le neart a-steach don Ghàidhealtachd anns na ceud bliadhna a bha air thoiseach, agus bha na laoidhean ’s na sgrìobhaidhean aig Bochanan fhèin mar mheadhon air taic a chur ris a’ ghluasad mhòr seo.


Buaidh na Beurla

Tha làrach litreachas spioradail na Beurla air leth follaiseach ann an saothair Bhochanain, agus chan urrainn nach ann bhon ‘taobh a-muigh’, taobh eile na crìche, a bha e a’ tighinn. Bha e a’ ruigsinn Bhochanain, a-rèir choltas, ann an caochladh chruthan. Gu dearbh, tha na facail ‘Puritanach’ no ‘Calbhineach’ duilich an cleachdadh gu dìreach mu Bhochanan, oir chan eil a chuid obraichean gu h-iomlan a’ freagairt gu grinn am broinn aon seach aon de na ‘creudan’ sin. Tha a’ bhuaidh Phuritanach ann gun teagamh, ach chithear cuideachd


[TD 272]

buaidh na Soisgeulachd ùir bha a’ togail a cinn ann an Sasainn an dèidh 1700, agus a bha a’ gluasad a-steach do dh’Albainn. Tha saothair Eòin Bunyan a’ riochdachadh na ciad bhuaidh, agus tha na laoidhean aig Isaac Watts a’ riochdachadh na dara buaidh, agus tha Bochanan fo chomain don dithis aca, ’s gu h-àraid do Watts.

Tha Bochanan ag innse dhuinn ’na leabhar-latha mar a thàinig e air leabhar a chòrd ris, nuair a bha e ’na thaoidhtear aig teaghlach. Cha robh e ach ’na bhalach aig an àm. Seo mar a tha e ga chur:

<eng>Not long after this I met with a book called, Grace Abounding to the Chief of Sinners. The title page suited me very well, for I thought that was surely I. In reading this book I found that its author had been a great sinner, and yet obtained mercy<gai>.

B’e ùghdar an leabhair Eòin Bunyan, agus nuair a thàinig Bochanan gu bhith a’ sgrìobhadh iomradh air a thuras spioradail fhèin anns na bliadhnachan tràtha, ’s ann air leabhar Bhunyan, agus air an dualchas Phuritanach, a stèidhich e a mhodh-sgrìobhaidh. Mar sin, tha ‘Faosaidean Dhùghaill Bhochanain’, mar a theirear riutha, a’ cur cudthrom làidir air doimhneachdan peacaidh, air an spàirn gu bhith a’ faighinn saorsa bho smachd a’ pheacaidh, agus an uairsin air dìobhail misnich is mì-chinnt gus an ruig e dearbhachd air a’ chreideamh. Eadhon an dèidh sin, tha an t-slighe air a lìonadh le buaireadh, agus feumar comharraidhean gràis a lorg mar innealan an aghaidh an t-Sàtain. ’S e blàr-catha spioradail a th’ann. Tha am pàtaran seo air leth cumanta a-measg nam Puritanach, mar a chithear anns an leabhar luachmhor aig Owen Watkins, <eng>The Puritan Experience<gai> (Lunnainn, 1972), agus cha leigear a leas dol idir cho fada ri Augustine airson freumhan an dualchais a lorg. ’Se cor an anama a-mhàin a tha a’ cunntais anns an t-seòrsa sgrìobhaidh seo, agus mura bheil gnothaichean an t-saoghail a’ bualadh air an anam, ’s gann a gheibhear iomradh orra idir. Mar sin, chan fhaighear ach corra phlathadh ann an leabhar-latha Bhochanain air tachartasan a latha fhèin; tha e a’ toirt iomradh air na comanachaidhean mòra car air fhiaradh, mar gum bitheadh, agus chan eil an leughadair a’ faighinn ach dealbh dorcha-tro-ghloine. Seo mar a tha e ag innse mu Chambuslang (1742):

<eng>At this time I was hearing a great deal of noise about the great work of God at Cambuslang, in consequence of which I went there, and was greatly comforted to hear the people speaking of their experiences to one another. On the Sabbath there was a great multitude gathered together. Such a sight I never saw before. Mr Whitefield lectured from Matt. xiv, and there was uncommon<gai>


[TD 273]

<eng>concern among the people. But although I heard great threatenings denounced against sinners of all descriptions, yet I was not in the least affected thereby, and saw that unless the Spirit of God wrought upon me, it was beyond the reach of any mortal to do it<gai>.

Chithear cho pearsanta ’s a tha an dealbh, le ‘I’ (mise) a’ nochdadh còig uairean, agus aig an deireadh tha Bochanan a’ tionndadh a-steach air an anam, agus gu coirbteachd nàdair agus neonitheachd comas an duine. Faodaidh gu robh barrachd buaidh aig Whitefield ’s a mhodh-searmonachaidh air Bochanan na bha e fhèin an dùil aig an àm, oir ’na bhàrdachd faodar a ràdh gur h-e ‘<eng>great threatenings denounced against sinners of all descriptions<gai>’ am prìomh chuspair aig na dàin as cumhachdaiche a rinn e.

Nuair a tha Bochanan a’ mìneachadh cor anama anns na ‘Faosaidean’, tha a’ chainnt a tha e a’ cleachdadh air a tarraing bhon Bhìoball. Seo agaibh e ag innse mun fhaochadh spioradail a fhuair e an dèidh dha a bhith aig comanachadh ann an 1750:

<eng>On my way home I sat down to rest, and in a minute’s time all my doubts were dispersed, the gates of brass and iron bars of unbelief were broken in a thousand pieces, and my captive soul set at liberty. The shepherd of Israel took my soul half-consumed out of the mouth of the lion. He took the spoil from between the teeth of the terrible, and plucked me as a fire-brand out of the burning, and before I arose my tongue was loosed to sing the high praises of my God. And at the same time Jesus Christ, the Son [sic] of Righteousness, arose upon me with healing under his wings<gai>.

Tha e follaiseach gur e am Bìoball Beurla a tha air chùl a smuaintean, agus gu bheil e air a chleachdadh ri dòigh-labhairt a tha a’ tarraing a cuid ìomhaighean dìreach bhon Bhìoball.

Chithear a bharrachd gur h-ann sa’ Beurla, agus nach ann sa’ Ghàidhlig, a sgrìobh Bochanan an leabhar-latha aige. Saoil carson a rinn e sin? An e gu robh buaidh na Beurla anns an dualchas Shoisgeulach cho làidir aig an ìre seo, agus an robh e mothachail nach robh leabhar sam bith de a leithid anns a’ Ghàidhlig? Feumaidh sinn a chuimhneachadh nach robh an Tiomnadh Nuadh fhathast air eadar-theangachadh gu Gàidhlig na h-Alba aig an àm sin (ro 1767), agus nach biodh ‘cainnt an anama’ air tighinn fo làn bhlàth anns a’ Ghàidhlig, co-dhiù anns an taobh a deas den Ghàidhealtachd. Gun teagamh, bha am Bìoball aig Raibeart Kirk air nochdadh ann an 1690, agus tha cainnt a’ Bhìobaill sin ri faicinn gu soilleir anns na laodihean aig Bochanan. Ach an dèidh 1750, agus gu sònraichte an dèidh 1767, leis an t-sruth de leabhraichean eadar-theangaichte a thàinig bhon


[TD 274]

chlò, bha a h-uile cothrom aig a’ Ghàidhlig a bhith a’ leudachadh mar mheadhon airson creideamh a chur an cèill. Air an làimh eile, faodaidh nach robh Bochanan idir gann de chomas-labhairt sa’ Ghàidhlig, agus gun do sheachain e a’ Ghàidhlig a chionns gu robh e a’ sgrìobhadh airson muinntir na Beurla air Ghalldachd, ’s nach robh dùil sam bith aige gum biodh Gàidheil a’ leughadh an leabhar-latha.

Tha e soilleir co-dhiù gu robh Bochanan air leth fileanta anns a’ Bheurla. Chithear sin cuideachd ann an aon litir a sgrìobh e mu dheidhinn gnothaichean na h-oighreachd, agus ann an litir eile anns a bheil e a’ toirt comfhurtachd do thè a chaill a nighean. A-rèir na fianais a tha air fhàgail againn, bhiodh e a’ sgrìobhadh rosg anns a’ Bheurla, agus a’ cruthachadh a chuid laoidhean anns a’ Ghàidhlig. Nuair a tha e a-mach air cuspairean pearsanta a’ chreidimh agus cor a anama fhèin, ’s e a’ Bheurla a th’aige, ach nuair a tha e a’ craobh-sgaoileadh teachdaireachd na slàinte gu a luchd-dùthcha, ’s e a’ Ghàidhlig a tha e a’ cleachdadh.


Na laoidhean: Bochanan agus Watts

Ma tha ‘am fasan Gallda’ a’ faighinn làmh-an-uachdair gu buileach air Bochanan nuair a tha e a’ sgrìobhadh rosg spioradail, saoilidh mi gu bheil esan a’ faighinn làmh-an-uchdair air an fhasan ’na chuid laoidhean. Gun teagamh sam bith, tha am fasan ri fhaicinn gu soilleir anns na laoidhean aige, agus ’s e litreachas na Beurla, air uairean ’na chaoban mòra, a tha a’ nochdadh air chùl cuid mhath den smuaint. Ach tha an cruth Gàidhealach, agus a’ Ghàidhlig siùbhlach,

[Sanas]


[TD 275]

neartmhor. Chan e nach eil cuid de na laoidhean nas Gàidhealaiche na chèile. Saoilidh mi gu bheil e fìor a ràdh gu bheil buaidh na Beurla nas treasa anns na laoidhean anns a bheil Bochanan a’ meòrachadh air cuspairean spioradail; far a bheil e a’ searmonachadh do na Gàidheil neo-iompaichte, agus a’ cur air shùilean dhaibh nàdar a’ bhreitheanais a tha ri teachd, tha fìor ghnè na Gàidhealtachd far comhair – beanntan is monaidhean Shiorramachd Pheairt is cleachdaidhean dùthchasach nan Gàidheal. Tha an ceann-uidhe, mar gum biodh, a’ riaghladh na dòigh anns a bheil an teachdaireachd air a cur an cèill.

Tha còig laoidhean aig Bochanan anns am faighear tomhas math de mheòrachadh air a’ chreideamh air nàdar Dhè ’s air beatha a’ Chrìosdaidh, agus tha na laoidhean sin, ’nam bheachd-sa, air an tairgsinn dhaibhsan a ‘rinn an gairm agus an taghadh cinnteach’: ‘Mòrachd Dhè’, ‘An Gaisgeach’ ‘Am Bruadar’, ‘Urnaigh’ agus ‘Fulangas Chrìosd’. Tha na laoidhean eile air an uidheamachadh airson rabhadh a thoirt do na mì-chreidmhich. Tha ‘An Claigeann’ a’ seasamh eadar meòrachadh is rabhadh, ach a’ taobhadh gu rabhadh cruaidh aig a’ cheann thall. Tha ‘An Geamhradh’ agus ‘Là a’ Bhreitheanais’, os cionn gach nì, a’ toirt rabhadh dhaibhsan a tha fhathast ‘a-mach à Crìosd’.

Ma thionndaidheas sinn an toiseach gu na ‘laoidhean meòrachaidh’, chì sinn cho làidir ’s a tha làrach na Beurla air smuaintean is modh-cruthachaidh Bhochanain. Tha buaidh Isaac Watts ri lorg gu sònraichte anns na laoidhean seo, agus ann an trì dhiubh gu h-àraid, ‘Mòrachd Dhè’, ‘An Gaisgeach’ agus “Urnaigh’. Faodar a ràdh gur h-e IsaacWatts (1674-1748) ‘athair nan laoidhean Beurla’, oir ’s esan a bu mhotha a rinn ciad-oidhearp gus dàin spioradail a chruthachadh a bhiodh air an seinn le coithionalan Ath-leasaichte ann am Breatainn. Bha dòrlach dhaoine ann a bha na bu tràithe naWatts anns an oidhearp seo (mar eisimplear, Richard Baxter is Benjamin Keach), ach ’s e Watts a thug an gluasad ùr gu ìre sàr bhàrdachd, le laoidhean mar ‘<eng>when I survey the wondrous cross<gai>’ agus ‘<eng>Jesus shall reign where-e’ r the sun / Doth his successive journeys run<gai>’, a th’air an seinn gus an là-an-diugh. Ach mus do thionndaidh Watts a làmh gu na laoidhean greadhnach sin, bha e a’ sgrìobhadh ‘dàin phearsanta’ no ‘<eng>lyrics<gai>’. Chaidh iad sin fhoillseachadh ann an leabhar ris an canar <eng>Horae Lyricae<gai>, a nochd ann an 1706. ’S e saothair Watts anns an leabhar sin a bu motha a thug buaidh air Bochanan.

Chì sinn làrach nan dàn aig Watts gu soilleir anns an laoidh ‘Mòrachd Dhè’. Tha Bochanan a’ stèidheachadh na laoidh seo air an dàn aig Watts, ‘<eng>God Supreme and Self-Sufficient<gai>’ (HL, 75-6), agus tha e ga chleachdadh, cha mhòr gu h-iomlan, anns an laoidh aige fhèin. Tha Bochanan a’ tòiseachadh mar seo:


[TD 276]

O! ciod e Dia, no ciod e ainm?
Cha tuig na h-aingle ’s àird an glòir;
E ’n solas dealrach falaicht’ uath’,
Far nach ruig sùil no smuain ’na chòir.

Tha an rann seo air a tharraing dìreach bhon laoidh aig Watts, far a bheil a’ chiad cheathramh a’ dol mar seo:

<eng>What is our God or what is his Name,
Nor Men can learn nor Angels teach,
He dwells conceal’d in radiant Flame
Where neither Eyes nor Thoughts can reach<gai>.

Tha Bochanan a’ bonntachadh rannan 8, 10 agus 14 san laoidh aige fhèin air rannan le Watts. The rannan 3 agus 4 aig Watts mar a leanas:

<eng>He spoke the wondrous Word, and Lo,
Creation rose at his Command:
Whirlwinds and Seas their Limits know,
Bound in the hollow of his Hand

There rests the Earth, there roll the Spheres,
There Nature leans and feels her Prop:
But his own Self-Sufficience bears
The Weight of his own Glories up<gai>.

Seo agaibh mar a chuir Bochanan iad sa’ Ghàidhlig (rannan 8 is 10):

Nuair chuala neo-ni guth a bhèil,
Ghrad leum ’na bith a’ chruitheachd mhòr,
An cruinne seo le uile làn,
’S na nèamhan àrd len uile shlòigh.

Air clàr a dheàrn’ tha dol mun cuairt
Gach reul a ghluaiseas anns an speur;
An cruthach’ gu lèir tha staigh ’na ghlaic,
’S a’ dèanamh thaic de ghàirdean threun.

Chìthear nach e eadar-theangachadh litireil, facal air an fhacal, a tha Bochanan a’ dèanamh, ged a tha e gu math faisg air Watts. Tha e a’ gluasad cuibhreann-fhacal bhon dara rann chun an rainn eile – faic mar a tha ‘<eng>Bound in the hollow of his Hand<gai>’ air a ghluasad bhon chiad rann aig Watts chun an dara rainn aig Bochanan; agus tha e a’ cur trì sreathan le Watts anns an dà shreath mu dheireadh aige fhèin. Tha an


[TD 277]

dà shreath seo fìor mhath mar dhealbh air an dòigh anns a bheil an cruthachadh an eisimeil Dhè, gu h-àraid bhon a tha Bochanan a’ cleachdadh dealbh daonnda air Dia, le ‘gàirdean treun’ an àite ‘<eng>Prop<gai>’. Mar sin tha e a’tairgsinn dealbh leudaichte (‘<eng>extended image<gai>’) a tha a’ co-fhreagairt air an ìomhaigh a tha aig Watts ann an ‘<eng>hollow of His Hand<gai>’. Tha Bochanan a’ leanntainn na meadaireachd aig Watts, ach mothaichidh sibh gu bheil e a’ ceangal nan sreathan ri chèile le ghàthsan-meadaireachd na Gàidhlig, mar aicill (m.e., cuairt/ghluaiseas; ghlaic/thaic), rud nach eil aig Watts idir.

Airson na laoidh seo tha Bochanan a’ tarraing a smuaintean bho a dhà eile de na dàin aig Watts, ‘<eng>The Creator and Creatures<gai>’ (HL, 14-16) agus ‘<eng>The Infinite<gai>’ (HL. 64-5). Tha rannan 2 is 6 ann am ‘Mòrachd Dhè’ air an togail bhon laoidh, ‘<eng>The Creator and Creatures<gai>’, le beagan atharrachaidh orra anns an eadar-theangachdadh. Seo agaibh rann 2 ann am ‘Mòrachd Dhè’ ri taobh na Beurla aig Watts:

Uaith fèin ata a bhith a’ sruth
Neo-chrìochnaichte ta uile bhuaidh’n
Neo-chrìochnaichte ’nan nàdar fèin,
’S fèin-diongmhaltas gan cumail suas.

<eng>From thy great Self thy Being springs;
Thou art thine own Original,
Made up of uncreated things,
And Self-sufficience bears them all<gai>.

Tha rann 4 ann am ‘Mòrachd Dhè’ an eisimeil nan sreathan aig Watts ann an rann 3 de ‘<eng>The Infinite<gai>’ (m.e., Bidh là neo-bhàsmhor teachd o shùil = <eng>Immortal Day breaks from thine Eyes<gai>). Uairean eile, tha Bochanan a’ leudachadh aon sreath ann an Watts gus am bi i ’na h-aon rann, agus tha e fhèin cuideachd a’ cruthachadh rannan neo-eisimeil le deagh ìomhaighean air nach eil lorg ann an Watts (m.e., ‘Nan oidhirpibh tha aingle ’s daoin’ / Mar shligean maoraich glacadh chuain).

Fòghnaidh sin mar sgrùdadh mionaideach air an dòigh anns a bheil Bochanan gu tric ag ath-chruthachadh dàin Watts. Chithear an aon rud a’ tachairt leis an laoidh, ‘An Gaisgeach’. Thuige seo, tha sgoilearan air a bhith a’ coimhead air an dàn seo aig Bochanan mar ‘<eng>his own “heroic” poem<gai>’, agus tha cuid den bheachd gun robh buaidh aig saothair Mhic Mhaighstir Alasdair air a’ chuspair a thagh e, ’s e, mas fhìor, a’ toirt freagairt don bhorbalachd a bh’aig an fhear eile. Cho fad ’s a chì mi, ged tha, cha robh sùil Dhùghaill air Alasdair idir. ’S ann le Bochanan fhèin a tha na ciad ceithir rannan san laoidh seo, ach tha an


[TD 278]

còrr den laoidh (bho rann 5) air a thoirt dìreach bhon dàn aig Watts, ‘<eng>True Monarchy, 1701<gai>’ (HL, 188-90). Rinn Watts an dàn sin anns a’ bhliadhna 1701, nuair a bha na Frangaich a’ bagairt air Sasainn, agus mar sin tha teachdaireachd an dàin a’ buntainn ri eachdraidh Shasainn anns a’ chiad àite. Ann am Bochanan, tha an t-iomradh a tha aig Watts air <eng>the Gaul<gai> air a ghearradh às, agus tha e a’ gabhail Alasdair Mòr na Grèige agus Cèasar na Ròimhe mar riochdairean air borbalachd is uabhair. Gun teagamh, tha chan eil dad idir, idir san dàn a tha a’ freagairt air a’ Ghàidhealtachd seach àite sam bith eile air an t-saoghal, ach a-mhàin gu bheil e sa’ Ghàidhlig. Tha an teachdaireachd aige farsaing agus sìmplidh: chan e gaisgeach a th’ann an duine a tha a’ cleachdadh aintighearnas gu bhith a’ smachdachadh a cho-chreutairean, ach ’s e gaisgeach a th’ann an duine a tha, le còmhnadh Dhè, ga chur fhèin agus anamiannan na feòla fo smachd.

Ann a bhith a’ gabhail thairis na cuid as motha den dàn aig Watts, tha Bochanan, ’nam bheachd-sa, ga neartachadh ann an dòigh no dhà. Tha an dàn aig Watts ann am ‘meadaireachd fhosgailte’ (<eng>blank verse<gai>), a tha caran sgaoilte seach na rannan àbhaisteach aige. Tha Bochanan a’ cleachdadh rannan ceithir-shreathach, agus tha seo a’ teannachadh na stoighle ann an dòigh a tha gu feum an dàin. Tha Bochanan cuideachd a’ leudachadh air na h-ìomhaighean aig Watts, agus tha e a’ cleachdadh dhealbhan neo-eisimeil a tha a’ cur loinn air na smuaintean bunaiteach. Seo agaibh an dealbh a tha Watts a’ tairgsinn air an strìopaich a tha a’ feuchainn ris an ‘rìgh’ a chur an sàs:

<eng>In vain the Harlot Pleasure spreads her Charms
To lull his Thoughts in Luxury’s fair Lap
To sensual Ease (the bane of little kings,
Monarchs whose waxen Images of Souls
Are moulded into Softness<gai>) …

Agus seo agaibh an rann aig Bochanan mun ‘ghaisgeach’:

Is ge do sgaoil an strìopach lìon
Gu ghlac’ le innleachdaibh a mais’,
Cha drùidh air dealanach a sùl’,
’S cha leagh i rùn le miannaibh laist’.

Tha an rann aig Bochanan glan, geàrrte ’na chruth, agus tha ìomhaighean làidir aige, mar am <eng>metaphor<gai>, ‘dealanach a sùl”, agus fairichidh sinn an teas a tha a’ nochdadh anns na facail, ‘miannaibh laist’’. Tha na sreathan aig Watts bog is meagh-bhlàth, a’ gabhail fasgadh ann an dòighean-smaoineachaidh man ‘<eng>Pleasure<gai>’; ach tha Bochanan a’ toirt dhuinn dealbh air droch bhoireannach anns an


[TD 279]

fheòil.

Tha an aon neartachadh a’ nochdadh anns an dealbh mu dheireadh a th’anns an dàn aig Watts–an saoghal mar thom sheangan. Tha Watts a’ sealltainn an ‘rìgh’ mar dhuine a tha os cionn <eng>the mad Vulgar, that unthinking Herd<gai> (abair àrdan!) agus a tha a’ socrachadh a smuaintean air nithean nèamhaidh. Tha e a’ toirt earail air fhèin gu bhith ga leantainn, ach gun a bhith a’ dìochuimhneachadh an t-saoghail shìos:

<eng>Yet once a Day drop down a gentle Look
On the great Mole-hill, and with pitying Eye
Survey the busy Emmets round the Heap
Crowding and bustling in a thousand Forms
Of Strife and Toil, to purchase Wealth and Fame,
A Bubble or a Dust<gai>….

Chan eil an ‘gaisgeach’ aig Bochanan idir cho àrdanach; tha esan air a sgeadachadh le fìrinn is gràs (mar an gaisgeach aig Pòl anns an 6mh Caibideil den Litir chun nan Ephèsianach), ’s tha Bochanan a’ toirt earail air anam fhèin mar seo:

Biodh t’inntinn àrd os cionn nan speur,
Chan eil fon ghrèin ach pòrsan truagh;
Mar tholman ùire faic an saogh’l,
Is daoin’ mar sheangain air mun cuairt:

A-null ’s a-nall gun fhios gun tàmh,
A’ cruinneach’ às gach àit dan cist’,
Gu lìonmhor marcachd thar a chèil’,
’S a’ trod gu geur mu bhioran brist’.

A-rithist, tha an dealbh aig Bochanan nas fhaisge air an talamh, agus tha e a’ cur cudthrom (le beum na meadaireachd anns na lididhean deireannach) air cho faoin ’s a tha na rudan a tha ag adhbharachadh connsachadh eadar daoine – ‘bioran brist’’ – agus cluinnidh sinn an trod anns na fuaimean le r!

Anns an laoidh, ‘Urnaigh’, chan eil Bochanan buileach cho fada an eisimeil Isaac Watts ’s a tha e anns an dà laoidh eile. An uair seo, ’s e na smuaintean aig Watts a tha e a’ gabhail thairis, smuaintean a gheibhear air tdd. 120-60 de <eng>Horae Lyricae<gai>, far a bheil Watts a’ meòrachadh air ‘<eng>Divine Love<gai>’. Corra uair, ged tha, tha e a’ togail sreathan no rann iomlan bho dhàn le Watts; chithear sin le dàn a tha a’ nochdadh anns a’ phìos as tràithe de leabhar Watts, ’s ris an canar ‘<eng>The Penitent Pardoned<gai>’ (HL, 21-2). Seo aon rann mar a tha e aig Watts:


[TD 280]

<eng>Black heavy Thoughts like Mountains roll
O’er my poor Breast with boding Fears,
And crushing hard my tortur’d Soul
Wring thro’my Eyes the briny Tears<gai>.

Agus seo e air ath-chruthachadh aig Bochanan:

Mo chiont’ tha mar na slèibhte mòr,
Is leòn iad mi le iomadh lot;
Ta m’anam bochd len cudthrom brùit’,
’S om shùilibh fàsg’ nan deura goirt.

Tha Bochanan ag aideachadh a pheacaidhean fhèin air feadh an dàin, agus a’ teicheadh gu fuil Chrìosd mar ‘thobar ìocshlaint’. Tha e a’ glaodhach:

O, dèan mo phlanndach ann an Crìosd,
’S mo chrìonach bristidh mach le blàth,
Is bidh gach subhailc ’s naomha gleus
Mar mheas a’ lùb mo gheug gu làr.

Cho fad’s as fhiosrach mi, ’s ann le Bochanan fhèin a tha an rann sin (agus a’ mhòr-chuid de na rannan anns an dàn). Chì sinn ann ìomhaigh air a deagh obrachadh, ’s a’ toirt dhuinn dealbh snasail air fìonan fo bhlàth, dealbh a tha air a bhonntachadh air Soisgeul Eòin, Caibideil 15.

(Ra leantainn)

[Sanasan]


[TD 281]

AN SGEILP LEABHRAICHEAN

Iain MacLeòid, Spuirean na h-Iolaire (Gairm: 76 t.d.; ISBN 901771 96 1; £4.95, còmhdach bog; 1989)

Dè tha seo? Leabhar Gàidhlig is fear le drèin air a’ chòmhdach. Ann an saoghal dubh is geal is dearg, tha e ’na chruaidh-èiginn a’ streap ri aghaidh creig is feadhainn a’ losgadh air. Feumaidh gur h-e nòs ùr a tha seo.

’S e gun teagamh – gu ìre mhòir, co-dhiù. Oir ged a tha sinn eòlach air Iain MacLeòid mar sgeulaiche ann an Gairm is ged a chuir e aon leabhar a-mach, Sràidean is Sléibhtean (Gairm, 1971), ’s e a tha aige san fhear seo ach uirsgeul no nobhail chruaidh, aithghearr làn thachartasan is chunnartan – an rud ris an canar <eng>thriller<gai> anns a’ Bheurla ach nach eil sinn idir eòlach air fhaicinn anns a’ Ghàidhlig.

Tha an leabhar tana; rachadh e ann am pòcaid seacaid (droch dhìol air leabhar, ged a bhios sinn ris). Tha an clò meanbh, ach gu math soilleir.

’S ann do dh’òigridh gu h-àraidh a sgrìobhadh seo, agus ’s e Sgitheanach òg a tha an teis-meadhan na tha a’ dol – Alasdair MacRailt. Tha sinn a’ coinneachadh ris ann an Glaschu dìreach nuair a tha e an impis a dhol an tòir air obair ùir anns a’ bhaile. Ged nach eil dòigh no coltas an fhir a tha ga choinneachadh aig an obair a’ còrdadh ris, tha e a’ gabhail na h-obrach nuair a thèid a tabhann dha. Goirid às dèidh dha tòiseachadh oirre, tha e a’ coinneachadh ri nighinn ann an taigh obraiche eile, agus an ùine gun a bhith fada tha iad glè mhòr aig a chèile. Ach ma tha e air a ghlacadh ann an lìon a’ ghaoil, tha lìon eile mòran nas miosa a dh’fheitheamh air, agus chan fhada gus an tuig e an cunnart anns a bheil e. ’S e a’ cheist, ge-ta, an tèid aig Alasdair – agus aig a leannan – air faighinn às o spuirean na h-iolaire.

Tha Iain MacLeòid air a dhol an sàs anns an sgeulachd seo air mhodh glè ealanta. Anns a’ chiad àite, tha am prìomh neach innte, Alasdair, glè fhurasda gabhail ris. Tha e ’na ghille comasach gu leòr, ach chan eil e ach òg, agus uaireannan chan eil e ro chinnteach às fhèin. Bidh e a’ faireachdainn amh no lag, is a’ leigeil le feadhainn nas treasa


[TD 282]

[Sanasan]


[TD 283]

na e fhèin làmh-an-uachdair fhaighinn air. Aig an aon àm, tha e dìleas is ceart ’na dhòigh, ’s toigh leis crìoch a chur air rud, agus tha rudeigin daingeann, rag fuaighte ri nàdur. Tha e cho math gu bheil, oir tha gu leòr roimhe.

Sin neart eile an leabhair – cho làidir, luath ’s a tha gluasad na sgeulachd. Chan eil MacLeòid idir, idir a’ cosg ùine a’ ràdh mòran san dol seachad; tha gach sealladh ùr is gach tionndadh gar toirt gu h-aithghearr nas fhaisge is nas fhaisge air cnag na cùise. Mar eisimpleir, chan eil sinn a’ cluinntinn mun tè aig a bheil Alasdair a’ loidseadh ach aon turas; chan eil feum air a’ chòrr. Tha e ealanta cuideachd anns an dòigh anns a bheil e a’ ceadachadh beagan furtachd dhan leughadair an dràsda ’s a-rithist, mun tig an ath chruaidh-chàs. Agus grunn thursan, agus ann an aon bhad gu sònraichte, tha rudan a’ tachairt nach eil dùil idir, idir riutha.

Tha an nàmhaid a tha air tòir an laoich ’na adhbhar-eagail is ’na chulaidh-ghràin, dìreach mar bu chòir dha a bhith. ’S dòcha gu bheil e – no iad – uaireannan dìreach rud beag ro choltach ri feadhainn dhen seòrsa air an cuala sinn iomradh mu thràth, ach tha iad gu ìre air an aon ràmh riutha sin, is tha e buailteach gum biodh iad coltach ri chèile.

’S e sgeulachd sheang, sgiobalta a tha seo, agus ged nach eil i dhen ghnè a mheasas sinn mar fhìor litreachas, glacaidh i aire duine agus bheir i smaoin air barrachd is aon uair. Dè nam b’ann.…Aig deireadh an latha, ge-ta, ’s e a th’innte ach cur-seachad. Tha i ann an ochd caibideilean deug goirid, agus aon uair ’s gu leughar dha no trì dhiubh tha e gu math doirbh an leabhar a chur an dara taobh gus am faicear dè a thachair. Ciamar a chaidh do dh’Alasdair air na sràidean is na slèibhtean air Ghàidhealtachd is air Ghalltachd? Leugh an leabhar – cuir Buchan is Stevenson bhuat treiseag, is feuch MacLeòid!

Iain MacDhòmhnaill


<eng>Scottish Gaelic Vernacular Verse to 1730: A Checklist<gai>. le Colm O Baoill agus Dòmhnall MacAmhlaigh (<eng>Aberdeen University Department of Celtic<gai>. 57 t.d. £1.50. 1988).

Anns an da fhichead bliadhna a chaidh seachad bha mòran de rannsachadh ga dhèanamh air litreachas na Gàidhlig, agus rud math de mhion-rannsachadh ann an gnèithean eadar-dhealaichte. Aig toiseach na linne bha luchd-sgrìobhaidh dualtach sùil a thoirt anns an fharsaingeachd air litreachas na Gàidhlig (mar a thug Mànus MacIllEathainn is Niall MacNèill). Ach gu h-àraidh bho chuireadh Comann Litreachas na h-Albann air chois roimhn dara Cogadh, bha an obair a’ fàs na bu mhionaidiche, agus chì sinn toradh an fhàis sin gu


[TD 284]

h-àraid anns an fhichead bliadhna a chaidh seachad.

Anns an ùine sin gu sònraichte chaidh rud math fhoillseachadh de dh’òrain Ghàidhlig na seann aimsir, agus de mhìneachadh orra, agus tha seo a’ dol air adhart fhathast, le leabhraichean Iain Chaimbeil Channaigh, leabhraichean a’ Chomainn Litreachais, agus leithid a’ <eng>Chompanion to Gaelic Scotland<gai>.

Tha Colm O Baoill agus Dòmhnall MacAmhlaigh air leabhar beag a chur a-mach a tha a’ bonntachadh gu ìre air an obair sin, agus a’ cur rithe cuideachd, agus chan eil teagamh nach bi an leabhar seo feumail do dh’oileanaich is do sgoileirean a tha an sàs anns a’ chuspair seo.

Ann a bhith a’ cur ri chèile sreath de dhàin ’s de dh’òrain a rinneadh roimhn bhliadhna 1730, tha iad a’ fagail às, a dh’aon ghnothaich, cuid de sheòrsachan bàrdachd, mar eisimpleir dàin anns an dán díreach, na sailm, na laoidhean Oiseanach, rannan singilte air leth, òrain air clàir, agus dàin is òrain a nochd ann am pàipearan-naidheachd a-mhàin. Cha shaoilinn gum biodh mòran sam bith den t-seòrsa mu dheireadh nach do nochd an àite eile cuideachd, ach dh’fhaodadh corra rud a bhith ann.

Tha na dàin is na h-òrain seo air an cur sìos a-rèir ainm an ùghdair, a’ tòiseachadh le ‘Caimbeul: Banntrach Fir Ghlinne Faochain’ agus a’ crìochnachadh le ‘Stiùbhart: Sir Eòin’, agus tha an uair sin sreath ann de bhàird ’s de bhana-bhàird gun sloinneadh, leithid ‘an Aigeannach’, agus an uair sin sreath gu math nas fhaide de òrain a tha gun urrainn. Uile gu lèir tha na sreathan seo a’ ruighinn àireamh 499. Anns gach aon, tha iomradh air far a faighear an t-òran, is far a bheil mìneachadh ga dhèanamh air, is iomradh air cuin a rinneadh e, cho faisg ’s a theid duine air sin a thomhas. Far a bheil ùghdar ann a chaidh a dheasachadh gu mionaideach mar tha, mar ann a leabhraichean a’ Chomainn Litreachais, tha a’ mhòr-chuid den mhìneachadh ri lorg anns na leabhraichean sin. Tha an uair sin iomradh ann air na leabhraichean ’s na LSS a shiubhail iad, agus sreath de na sreathan-toisich is beagan de ainmean nan òran, far a bheil na h-ainmean sin iomraiteach, leithid ‘Cabar Fèidh’ no ‘Griogal Cridhe’.

Chuir e stad orm mionaid a’ faicinn gun do ràinig iad 499, ’s nach do dhùin iad an còig ceud. Agus ged a tha iad a’ diùltadh gabhail ris an dán díreach, is dòcha gum bu chòir rùm a dhèanamh don rann Gàidhlig as sine, saoilidh mi, tha air sgeul a rinneadh ann an Albainn, air eug an Rìgh Bruide mac Bili:

Mor do ingantaibh do(g)ni
in ri genair o Muiri.
Bet(h)a scuaban i mMuili
ecc do Bruide mac Bili.


[TD 285]

Is annamh
iar mbeith i rrighe tuait(h)e
Ceppan caue crinn-dara
im mac righ Ala-Cluaithe.

Ma their duine gur h-e bàrdachd Eireannach a tha seo, bu cho math dha a ràdh nach e bàrd Ameireaganach a th’ann an Raibeart Lowell a chionn ’s gu bheil e a’ sgrìobhadh Beurla.

Tha mi ’n dùil gun dèan iomadach duine feum den leabhran beag seo fhathast.

Ruaraidh MacThòmais

[Sanasan]
