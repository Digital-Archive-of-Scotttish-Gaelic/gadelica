[TD 203]

Gairm
227 <eng>BATH STREET<gai>
GLASCHU, C. 2.
<eng>Tel. - West. 6129<gai>

Aireamh 11.
An t-Earrach, 1955.

THA trì bliadhna bhon a chuir Rùnaire na Stàite air chois Comhairle Rannsachaidh gu bhith a’ deanamh sgrùdadh agus beachdachadh air cor na croitearachd air a’ Gaidhealtachd. A nise, mu dheireadh thall, tha tagraidhean na Comhairle sin air a dhol troimh chìr mhìn an Riaghaltais, agus mum bi an àireamh so de Ghairm ann an làmhan an luchd-leughaidh tha còir gum bi sgeul againn air dreach agus tuar a’ Choimisein ùir. ’Se an Coimisean sin am prìomh rud a dh’iarradh leis a’ Chomhairle Rannsachaidh an uiridh—mar a chuir sinn an céill ann an Aireamh 8 de Ghairm—agus is ann air a’ Choimisean sin a bhios an crochadh muilinn no eaglais a dheanamh de gach puing eile a thogadh leis an Ollamh Taylor agus a chuideachd.

Anns a’ cheud dol a mach, tha sinn toilichte a chluinntinn gum feum Gàidhlig a bhith aig aon de bhuill a’ Choimisein so. Tha sinn a’ cur meal-an-naidheachd air an tùr a rùnaich so, agus tha sinn uasal as na Buill Pàrlamaid Albannach a bhùrd as Sir Uilleam Darling an uair a chuir e teagamh ann am feum na cànaine anns a’ ghnothach so.

Ach tha luchd Gàidhlige agus luchd Gàidhlige ann, agus, an uair a dh’ainmichear ball Gàidhlige a’ Choimisein tha sinn an dòchas nach ann air a theangaidh a thaghar e ach air a thuigse air ceisdean cudthromach na croitearachd. Tha iad ann, agus gu leòir dhiubh, a tha a’ deanamh am beò-shlaint air fearann na Gaidhealtachd. Bheireadh e aobhar dòchais air chor-eigin do chroitearan a’ Chinn a Tuath nan deidheadh fear dhiubh sin a roghnachadh, ’s chan e giobal a oifis ann an Glaschu no’n Dun-éideann.

Far am bi’n ceann, bithidh a’ cholainn—ma dh’fhaodas sinn an sean-fhacal a chur cas-ma-sheach ach ’se ’n fhìrinn bhochd gu bheil sinn buailteach sin a ghabhail cus gu cridhe. Le prìomh oifis a’ Chomuinn—oifis Ghàidhlig a’ Bh.B.C.—seadh, oifis Gairm fhéin—agus iomadh oifis eile a bhith ann an Glaschu, tha sinn an cunnart a dhiochuimhneachadh nach ann an Glaschu a tha grian na Gàidhlige a’ laighe ’s ag éirigh ach anns a’ Chuan Shiar a tha ag iathadh mu na h-Eileana an Iar ’s mu’n Iarthuath. Mar sin, tha e ann an comas a’ Choimisein so ceum a’ ghliocais a nochdadh do’n chòrr, ma chuirear urram beag an taghaidh air fear aig a bheil blas agus tuigse na talmhainn air a chuid Gàidhlig. Agus, eadhon ged a dheanadh e mearachd bheag an gràmair an sud ’s an so cha chamamaid guth.


[TD 205]

[Dealbh]
Domhnull Grannd

Am Measg Nan Cudaigean
Le
DOMHNULL GRANND

BHA sgioba iasgaich againne cho math ri gin an Camuschrann. Bha sin air a dhearbhadh an dà dhòigh, an snas leis an do làimhsich sinn am bàta, agus an t-iasg a bhiodh againn a’ tighinn dhachaidh. Chan innseadh sgiobachan nam bàtaichean eile riamh dé na fhuair iad, ach bha a’ chùiltearachd sin an còmhnuidh ’na dhearbhadh dhuinn nach d’fhuair iad uiread ruinne.

Cho math ’s gan cleitheadh na fir àireamh an éisg, cha b’ urrainn do na boireannaich a chumail aca fhéin, agus mar sin gheibheamaid forfhais air an là-rne-mhàireach. An corra uair a rinn iad an gnothach oirnn, bha an triùir againne riaraichte gum b’ann le seòrsa de bhuidseachd a fhuair iad làmh-an-uachdair, agus bha an smuain sin ’na shòlas nach bu bheag dhuinn.

Chan eil math dhomhsa bhith ro abartach mu’n chùis, oir cha robh mi aig an ám ud ach ’na mo bhalach, an deidh tighinn gu aois a bhith air mo mheas mar aon de’n sgioba mi fhìn. Bha deagh bhàta againn co-dhiùbh; bhuineadh e do Eachann Mór fhéin, duine sgairteil aig an robh mór-chliù mar sheòladair is mar iasgair. Bha e air Astràilia a ruigheachd iomadach uair. Chuir e Rudha na h-Adharc fodha barrachd is aon uair. Ciamar a dh’fhàg sin e na b’ fheàrr air iasgach shaoithean an Loch Chamuschrann, chan aithne dhomh, ach chan eil teagamh nach tug a chuid siubhail àite sònraichte dha am measg iasgairean a’ bhaile.

Mar sin b’ e urram mór a bh’ ann dhomhsa a bhith am bàta Eachainn. Gu dearbh b’ e sòlas do-thuigsinneach a bhitheadh ann a bhith am bàta sam bith aig an aois ud. Nach e mo chridhe a bheireadh an leum as, is mi ri obair na bochdainn ud, a’ bhuachailleachd, nuair a chithinn Eachann a’ tighinn is na fuaidreagan aige fo achlais, is a theireadh e, “A bheil thu a’ tighinn?”

Bha nì àraidh a’ foillseachadh gum b’ e Eachann am prìomh


[TD 206]

sheòladair anns a’ bhàta againne—b’ ann aige a bhiodh na slatan. Anns na bàtaichean eile chitheadh tu fear mu seach an dràsd ’s a rithisd a’ fàgail an ràimh agus a’ gabhail speil anns an deireadh. Cha robh sin a’ tachairt uair sam bith anns a’ bhàta againne.

A nise, chuireadh an t-eadar-dhealachadh so friamh a’ chòmhstri am bàta sam bith, oir b’ e suidhe aig na slatan riamh an t-saothair a b’ inntinniche na bhith fad an fheasgair aig na ràimh.

Tha mi cinnteach gun canadh am misionaraidh còir rium gu bheil feum anns a h-uile seòrsa obair, agus gu bheil urram co-cheangailte ris an obair as ìsle. ’S dòcha gu bheil am fear a tha ’na thàmh a’ smaoineachadh gur e fhéin as fheàrr air an stiùir. Tha sin a’ ciallachadh, tha mi cinnteach, nach deanadh am fear a tha ’na thàmh feum an t-saoghail air an stiùir. Bitheadh sin mar a bhitheadh, gun eas-urram sam bith a thoirt do’n mhisionaraidh, bha mise an uair ud, agus tha fhathasd, dhe ’n bheachd gum bu chòir am fear a tha ’na thàmh greis fhaighinn air an stiùir, agus am fear a tha ag iomramh greis fhaighinn aig na slatan. Dh’fhàg am misionaraidh agus Eachann Mór tìr nam beò o chionn iomadh bliadhna, agus tha mi cinnteach nach cuir mo bheachdan faoine-sa dragh orra tuilleadh.

A’ chiad turus a chaidh mise a mach am bàta Eachainn Ruaidh, bha mi ro bheag airson iomramh. Bha mi ’nam ghiobal anns an deireadh agus greim agam air aon de na fuaidreagan. Gheall Calum Peutan dhomh, car le faoineas, mar gum b’e a ghnothach-san a bh’ ann, nam beirinn air iasg gu faighinn dhomh fhìn e. Fhuair mi dà liùtha bhrèagha, agus cha d’ rinn mo chompanaich an aon mhearachd a rithisd.

Dà bhliadhna eile agus leig Domhnull Uilleim seachad an t-iasgach buileach. Dh’fhas e fhéin no a bhean ro dhripeil mu obair na cruite, gus mu dheireadh an do sguir e a thighinn. Bha mise mar sin air m’ àrdachadh an inbhe agus bha ràmh agam dhomh fhìn. An rud a bu chudthromaiche, bha m’ earrann a’ dol dhachaidh uiread ri càch.

Mhair so seachdain no dhà. Bhon a chaidh leam cho math, carson nach deanainn na b’ fheàrr? Carson nach fhaighinn tac aig na slatan?

Gòrach ’s mar a bhà mi, cha robh mi a’ dol a dh’ iarraidh cead air Eachann Mór. Ach aon là, chuir mi mo chomhairle ri Calum Peutan. Bha sinn a’ tighinn a mòine an Tota Chloiche. “Ni e deagh oidhche iasgaich a nochd,” arsa mi fhìn. “Thu fhéin is d’ iasgach,” fhreagair Calum, “chan eil nì ’na do cheann ach iasgach.”

A nise thainig e ’nam cheann-sa uair no dhà gum faodadh Calum sguir dhe ’n iasgach mar a rinn Domhnull Uilleim. Chuireadh sin a’ mhì-shealbh air a’ ghnothach uile gu léir. “Cha toigh leibh an t-iomramh,” arsa mise, car mar gum bitheadh co-fhaireachadh agam ri Calum. “Carson nach fhaigheamaid greis an urra aig na slatan?” Bha dùil aig Calum gum b’ ann as mo chiall a bha mi. Bha aon aobhar agus dà aobhar aige. B’ ann le Eachann Mór am bàta; bha e ’na sheòladair barraichte; bha e èasgaidh aig na slatan; bha e ris an obair fad nan ochd bliadhna a bha Calum còmhla ris. Ach cha robh Calum cho gorm. “’S tu fhéin,” ars esan, “a tha ag iarraidh greis aig na slatan.”

A dh’ innseadh na fìrinn, dh’iarradh Calum air mo sgàth-sa rud nach iarradh e air a shon fhéin, agus aig a’ cheann thall, dh’aontaich


[TD 207]

e gun deanadh e oidhirp am feasgar sin fhéin nam faigheadh e leisgeul idir.

Bha feasgar iasgaich air leth ann, deireadh reothairt, pìos lìonaidh aig seachd uairean, aidhireag de ghaoith an iar-eas. Chuir sinn a mach am bàta bho chùl Sgeir nan Caorach. “Tha deagh sheòl-mara againn a nochd,” arsa Eachann Mór, is e a’ cur a mach a’ chiad slat gu sgiobalta aig ceann Eilean A’ Sgadain. Bha na cóig aige a muigh mun d’ ràinig sinn Port a’ Chaladh, agus chuir e a mach na fuaidreagan aig Sgeir na Ceàrdach.

Thog e dà smalag aig Leac an Dùna agus aig Bogha na Seana Chreig bha iad a’ gabhail cho math is gun tug sinn sgrìob eile oirre.

Cha robh so ro ghealltanach. Mar a b’ fheàrr an t-iasgach ’sann a bu duilghe a bhitheadh e do Eachann Mór na slatan fhàgail. Chan e nach fhaodadh iomraichean raga móran millidh a dheanamh air an iasgach nam biodh mìorun fo ’n aire; cha robh dad dhe ’n spiorad sin annamsa, gun tighinn idir air Calum. Dh’fhaodainn-sa gun teagamh buille a chall nam biodh an t-iasg a’ leum air na slatan, agus thionndaidheadh Eachann le spochadh, “Cumaibh rithe, illean, cumaibh rithe.”

Chaidh sinn timcheall Rudha an Tuirc agus ràinig sinn an Fhaoilinn. Cha b’ fhada gus an robh an t-ám againn tilleadh dhachaidh. Bha crochadh na poite againn mar thà agus greis iasgaich romhainn fhathasd.

Chunnaic sinn bàta Ean Ruaidh aig Rudha an Tuirc. Bha spàglaich neo-iomchuidh a’ dol air adhart. “Dé an ùpraid a th’ orra sud,” arsa Eachann gu sgaiteach. “Tha Iain Ruadh a’ dol a dh’iomramh” arsa Calum. “Mur a toir e ’n aire, bithidh e thar na cliathaich,” arsa Eachann.

Bha sinn air ais aig ceann an Oib agus corra fhear a’ leum air maghar fhathasd. “Dé tha ceàrr air ur làimh,” arsa mise ri Calum, is mi cho mór as mo sheòltachd fhìn. “O, gheàrr mi ris a speal i,” fhreagair Calum, ach bithidh i ceart gu leòir.” “Gabhaidh mise an dà ràmh,” arsa mise, rud a dh’fhiachainn ris cuideachd, nam b’ e ’s gun cuireadh am Freasdal a leithid ’nam char.

Chaidh sud troimh chraiceann Eachainn Mhóir fhéin. “So,” ars esan ri Calum “tiugainn a nuas is thoir dhomh fhìn an ràmh.” ’S gann a chreidinn gu robh e fìor. Rinn Calum beagan gorachail ’na sgòrnan, mar nach biodh e deònach a bhith air àrdachadh gu a leithid so a dh’inbhe. Bha mi dìreach a’ smaointeachadh gun cumadh e air ro fhada a’ diùltadh nuair a chunnaic mi a ràmh a’ tighinn a stigh agus Calum ag éirigh ’na sheasamh. “Glan,” thuirt mise rium fhìn, “thig mo sheal-sa aig na slatan an ùine ghoirid, an ath-oidhch, ’s dòcha, co aig a tha fios.”

Bha an là a’ ciaradh agus bha mise an dòchas gun tigeadh iasg an rathad Chaluim mum fàsadh e ro anmoch. Cha mhór nach do dh’éigh mi nuair a thòisich an t-slat a b’ fhaide muigh a’ crith agus a’ bragadaich air beul a’ bhàta.

Thog Calum i le sitheadh uamhasach. Leig e as i nuair a chunnaic e iasg air an ath te, agus air an ath te a rithisd. Chùm mi orm le buille shocair coltach ris an fhear stòlda a bha mu’m choinneamh. Thill


[TD 208]

Calum gu’n chiad shlat, ach bha an t-iasg air falbh dhith. Thog e an dara te. Cha chailleadh e am fear so. Chaidh an t-iasg seachad os ar cionn agus chuala sinn an sgleog a rinn e air an uisge air thoiseach oirnn.

“’Se rionnach a th’ann,” arsa Eachann Mór, “gabh air do shocair e. Cha b’e an t-àgh a chuir rionnach an àite saoithein rathad Chaluim. Thog e slat eile. Bha na driamlaichean a nise air suaineadh. Cha robh dòigh air an toirt as a chéile.

Mu dheireadh thug e slat is driamlach is iasg a stigh, a’ gabhail air a shocair. Bha e ag ionnsachadh mar thà. Ach cha d’rug an làmh cheàrr air an driamlaich a’ chiad turus. Chunnaic mi sealladh de rionnach a’ dol seachad air mo lethcheann agus air an rathad air ais dé rinn e ach laighe gu socair air gualainn Eachainn. Bha sàmhchar mhì-nàdurra anns a’ bhàta. Cha do shaoil mi riamh roimhe gu robh am bàta cho cumhang. Aig a’ cheann thall tharruing Calum an driamlach agus thuit an rionnach am broinn a’ bhàta. Cha robh aige fiù is an dubhan a thoirt as. Air son nan slatan eile cha robh air ach breith orra ceart còmhla agus an slaodadh a steach do’n bhàta.

Ma bha na driamlaichean air an toinneamh roimhe bha an truaighe buileach a nis orra. “So” arsa Calum, “’s fheàrr dhut fhéin am pasgadh, Eachainn.”

Dh’éirich Eachann gun aon fhacal agus chaidh e sìos gu’n deireadh. Cha deachaidh na slatan a réiteachadh an oidhche ud; b’fheudar fuireach gu solus latha.

Bha sinn a muigh ag iasgach a rithisd, sinn a bhà. Bha mi riamh de’n bheachd. agus cha chuir duine as mo bharail mi, gun do thoill Calum aon oidhirp eile co-dhiùbh leis na slatan.

[Sanasan]


[TD 209]

A’ Bhreatainn Bheag
Le PER DENEZ.

[’Se Breton a th’ ann am Per Denez fhéin, is mun do thòisich e ri teagasg anns a’ Bhreatainn Bhig (no a’ Bhreatainn Fhrangach) thug e greis a’ teagasg Fraingeis, is ag ionnsachadh Gàidhlig, ann an Oilthigh Obar-dheadhain. Tha e ’na fhear-deasachaidh air an iris AL LIAMM (Tir na n-óg) a tha air fad ann am Breatnais. Tha Per Denez air grunn math altan a sgrìobhadh anns an iris sin mu dheighinn na Gàidhlig agus nan Gaidheal.]

[Dealbh]
Seipeil Sant Jaoua, am baile Pleuvian.
(Kervalla-Kongar).

THA a’ chrìoch air taobh an ear na dùthcha a’ ruith bho <eng>St. Michael’s Mount<gai> gu ruig Nantes, is chan eil crìochan eile air a’ Bhreatainn Bhig ach tràigh na mara. Tha trì muillion de luchd àiteachaidh anns an dùthaich, is muillion Breatnach a tha a’ gabhail comhnaidh air taobh muigh nan crìochan aice. Mharbhadh 300,000 anns an dà chogadh mu dheireadh agus chaidh 448,000 air eilthireachd anns an lethcheud bliadhna a chaidh seachad. Ach a dh’aindeoin sin, tha 358 duine as a’ mhìle de shluagh na dùthcha fo aois naoi bliadhna deug, far nach eil anns an Fhraing ach 302 agus an Sasuinn 301 as a’ mhìle.


[TD 210]

’Sann bho thuathanachas a tha beairteas na dùthcha a’ tighinn. Bheir na figeirean a leanas beagan beachd dhuinn air toradh na h-obrach so—ochd muillion cwt. de chruithneachd, trì muillion cwt. de choirce, 552,000 tonna de pheasair, 120,000 tonna de uineanan, 93,500 tonna de ‘chauliflower’ agus 88,000 tonna de chàl. Ged nach eil aice ach 5.76% de dh’àireamh sluagh na Frainge, tha 85% de shìol curachd (buntàta) na Frainge a’ tighinn as a’ Bhreatainn Bhig, 40% de’n bhuntàta luathaireach, agus 16% de gach seòrsa eile bhuntàta, a thuilleadh air 40% de leann-ubhall <eng>(cider).<gai> Tha an àireamh so de bheathaichean anns an dùthaich—370,000 each, 1,730,000 bó, agus 850,000 muc. Tha 30% de’n iasg a tha ’ga chur air tìr anns na puirt Fhrangach air iasgach le iasgairean Breatnach. Tha na Breatnaich ’nan seòladairean làmhcharach, is tha móran diubh air soithichean na Frainge agus anns a’ Chàbhlach aice. Tha mu leth nan soithichean Frangach, eadar soithichean cogaidh is eile, air an togail sa’ Bhreatainn Bhig.

Ma thainig adhartas air caitheamh-beatha an t-sluaigh aig toiseach an fhicheadaibh linn, thainig ’na luib dùsgadh poiliticeach agus culturach. Chuireadh air bonn a’ Phàirtidh Nàiseanta sa’ bhliadhna 1911, agus dh’oibrich i gu dìleas eadar an dà chogadh. Bha paipear-naidheachd aice ’ga cur an clò <eng>(Breiz Atae),<gai> agus b’ e na daoine a bha ’ga stiùireadh Debeauvais (a bhàsaich an 1944), Mordrel agus Laine (a tha ’nan dithis a nis fo ’n choill). Chuir obair agus teagasg nan daoine so spionnadh as ùr ann am beatha phoiliticeach na dùthcha, agus bhrosnaich iad iomadach gluasad eile, mar a bha an gluasad dùthchail <eng>(regionalistic)<gai> aig Yann Fouéré, agus obair culturach nan Clubaichean Ceilteach. Chuireadh as do’n Phàirtidh sa’ bhliadhna 1944, ach tha spiorad na nàiseantachd nas beothaile na bha e riamh anns an dùthaich.

A thaobh litreachais, thainig an dùsgadh bu mhotha an lùib an ràitheachain GWALARN (1925-1944), agus obair an duine a stéidhich e, Roparz Hemon. Rinn esan a dhìchioll gus feallsanachd Bhreatnach a chur an céill, agus dh’fhiach e ri smuaintean agus deilbh-inntinn nan dùthchannan Eòrpach eile a mhìneachadh do na Breatnaich. Bha e ’na bheachd cuideachd sgrìobhadh ann am Breatnais a chur air stéidh na bu sheasmhaiche, ach am faigheadh an litreachas inbhe eadar-nàiseanta. Chuir GWALARN an clò cuideachd gràmairean, foclairean, leabhraichean ann am <eng>Basic Breton,<gai> is a leithid sin, a’ toirt brosnachadh làidir dhaibh-san a bha a’ deanamh spàirn airson na cànain, oir bha fhios aig Hemon is aig a chàirdean nach robh soirbheachadh gu bhith le obair litreachais mur a bhiodh an sluagh air ionnsachadh anns a’ chànain. Ged nach tug GWALARN gu crìch gach obair a bha fainear dha, shoirbhich leis, agus bha na h-urracha móra air fad ann an litreachas na Breatnais a’ sgrìobhadh ann: Roparz Hemon, a sgrìobh bàrdachd, sgeulachdan goirid agus dealbh-chluichean; Youenn Drezen, fear-sgrìobhaidh bàrdachd agus novelichean; Jakez Riou, a sgrìobh dealbh-chluichean agus sgeulachdan goirid; G. B. Kerverzhioù nach maireann (bithidh cruinneachadh de’n bhàrdachd aige-san gu h-iomlan air a chur an clò a dh’aithghearr); Jan Priel, an dealbh-chluichiche; Abeozen, fear-sgrìobhaidh geàrr-sgeulachdan;


[TD 211]

[Dealbh]
Menhir Sant Duzeg, faisg air baile Pleuveur Bodoù.
(Kervalla-Kongar).


[TD 212]

[Dealbh]
An ‘Calbharaigh’ aig Kleden Poc’her.
(Kervalla-Kongar).

Meavenn, a sgrìobh geàrr-sgeulachd air an d’ rinneadh film o chionn ghoirid; Maodez Glanndour, am bàrd agus am feallsanach. Mus do stéidhicheadh GWALARN, bha Kalloc’h iomraiteach mar bhàrd agus Tangi Malmanche mar dhealbh-chluichiche.

Bhàrc an sìon gu trom air na Breatnaich sa’ bhliadhna 1944: is mór na chaidh a mharbhadh dhiubh, agus cha robh a bheag de luchd-stiùiridh na h-obrach sin air an tug mi iomradh, no de an luchd-sgrìobhaidh, nach do chuir greis seachad anns a’ phrìosan. Thug e greis mhath mus robh nithean air an cur an òrdugh a rithisd; a thaobh gnothaichean poiliticeach tha iad a’ strì ris an obair sin fhathast. Ach tha dùsgadh as ùr againn a nis, stéidhichte air an iris


[TD 213]

AR SONER (clò-bhuailte san Fhraingeis), air na Clubaichean Ceilteach is air Comunnan nam Pìobairean, is tha iadsan a’ brosnachadh pìobaireachd is dannsa, is a’ cumail Féill no Mòd gach bliadhna, ann an Kemper. Tha an Comunn Caitligeach, Bleun-Brug, a’ cur a mach mìosachan ann am Breatnais (a’ chuid as motha dheth cràbhach) agus a’ cumail Féill gach bliadhna. Tha an iris AL LIAMM a’ tighinn o ’n chlò gach darna mìos, a’ fiachainn ri bratach ar litreachais a chumail ri crann, a’ deasachadh leabhraichean eile, is a’ brosnachadh sgrìobhaichean òga.

’Se an rud as motha tha cur de bhacadh air adhartas na dùthcha a thaobh litreachais is ghnothaichean mar sin, gu bheil Breatnais, a tha ’ga labhairt le faisg air muillion anam, ion ’s a bhith air a toirmeasg anns na sgoiltean. Tha gu leòir ag iarraidh gum biodh i air a teagasg: roimh ’n chogadh dh’aontaich trì cheud Comhairle Baile gum faigheadh i a h-àite san sgoil. Fhuaras cead o chionn ghoirid Breatnais a theagasg dà uair a thìde anns an t-seachdain, anns na h-Ard Sgoilean, air taobh muigh uairean na sgoile, dhaibhsan a bha ’ga h-iarraidh, ma bha luchd-teagaisg ri an lorg a bhiodh deònach. Ach a chionn ’s nach eil an cànain gu feum ann an ceasnaichidhean, chan eil soirbheachadh mór sam bith an lùib na h-obrach so, is chan eil leasanan air an toirt seachad ach ann an leth-dusan sgoil, na mar sin. Nam biodh a h-inbhe dhligheach aig a’ Bhreatnais anns na sgoiltean, dh’fhaodadh i bhith ’na meadhon airson litreachais agus marsantachd, air a cleachdadh gu coitcheann anns gach ionad.

[Sanas]


[TD 217]

[Dealbh]

Marsaili Nan Oran
Le STIUBHART MAC-AN-T-SEALGAIR.

FHADS a thogar fonn air òran Gàidhlige, bithidh daoine a’ connspaid mu obair Marsaili NicUalraig-Friseal—Marsaili nan Oran, no Marjory Kennedy-Fraser mar a theirear rithe anns a’ Bheurla. Their cuid gun tug i am mionach as na h-òrain Ghàidhlig; their cuid gun do rinn i meabain de na fuinn; their cuid, air an làimh eile, gun do spìon i móran as an tiùrra leis am biodh an làn air falbh mur a b’ ì. Co-dhiùbh no co-dheth, aidichidh a h-uile duine gun tug i òrain Innse-Gall gu cluas mhór an t-saoghail, agus cha chan móran gum bu droch rud sin.

Rugadh Mairead Cheanadach, mar a bh’ innte an uair sin, ann an 1857—nighean do sheinneadair ainmeil, Dàibhidh Ceanadach, a bha iomraiteach air clàir-ciùil an t-saoghail. Bha an teaghlach uile cho ceòlmhor ris na smeòraich, agus cha bu chùis iongnaidh e, mar sin, gu robh Marsaili, on bha i ’na gurc, air a teagasg ann an eachdraidh agus ann an cluiche ciùil. Gann a ruigeadh i air an stòl, an uair a bha i a’ cluiche a’ phiàno d’ a h-athair, agus cha robh i ach fichead bliadhna dh’aois an uair a chaidh i comhla ris air chuairt sheinn do dh’Astràilia.

An diugh, tha siubhal adhair agus siubhal mara air Astràilia a thoirt gu bun na h-ursnach, ach, an uair sin cha b’ e ’n sùgradh idir aghaidh a chur air taobh shìos an t-saoghail. Sheòl i air a’ bhàta siùil, “Am Ben Ledi”—nach robh idir cho comhfhurtail ’s a bha i dìonach—agus ’s fhiach an turus ainmeachadh ged nach nochdadh e ach nach robh dìth smiora air Marsaili.

An deidh cuairt Astràilia, thug Dàibhidh Ceanadach leis triùir de’n teaghlach air chuairt-sheinn eile do dh’Africa. Cha b’ e sin móran a b’ fhasa, oir chaidh iad an null an uair a bha cogadh nan “Zulus” aig a theas. Thug iad am beatha as a sin cuideachd, agus chaidh iad do’n Eadailt far an robh Marsaili a’ faotainn teagasg mar sheinneadair. Fhad ’s a bha iad ann am baile “Nice” air chuairt, chaidh triùir aca do fhear de na tighean-seinn a dh’éisdeachd ri seinneadair ainmeil, La Donadio, a’ seinn ann an “Lucia”; chaidh an tigh-seinn ’na theine, agus anns an ùpraid a bh’ ann, chaidh an triùir—Seumas, Ceit agus Ealasaid a mharbhadh. Cha d’ fhuair Dàibhidh Ceanadach seachad air an tubaisd riamh.

Cha robh Marsaili ach cóig thar fhichead, ann an 1882, an uair a nochd i a’ cheud ùidh ann an òrain Ghàidhlig. Chuir i trì ann an rian seinn airson trì guthan—“Guma slàn a chì mi,” “Fear a’ Bhàta,”


[TD 218]

[Dealbh]
Marsaili agus Patuffa—an nighean aice a tha nise pòsda mu Dheas


[TD 219]

[Dealbh]
An teaghlach aig Daibhidh Ceanadach. Chaidh triùir dhiubh a chall anns an teine ann an ‘Nice.’

agus “Mo nighean donn bhòidheach”—agus thug i ’m follais iad air na clàir-sheinn cho tric ’s a b’ urrainn dhi.

Ann an 1887, bliadhna an deidh bàs a h-athar, phòs i Alasdair Friseal a bha a’ teagasg ann an Colaisde Sheòrais Watson ann an Dun-éideann. Bha e gealltanach mar fhear teagasg ach cha robh e riamh tapaidh am bodhaig agus chaochail e an deidh trì bliadhna deug de dhroch shlàinte ann an 1890. Sguir Marsaili a sheinn, agus rinn i a dachaidh le a dithis chloinne—Dàibhidh agus Patuffa—ann an Dun-éideann fhéin, far an do rinn i beò-shlàint le bhith a’ teagasg seinn agus cluiche piàno.

Greis an deidh bàis a céile, thugadh fiathachadh dhi òraid a thoirt do choinneamh ann an Dun-éideann. Roghnaich i mar chuspair, “Ceòl nan Ceilteach,” agus rinn i seòrsa de thrusadh cabhagach, air fuinn as cóig dùthchannan Ceilteach—Eireann, A’ Chuimrigh, Eilean Mhanainn, A’ Bhreatainn Fhrangach agus Alba fhéin. Ri linn sin, fhuair i greim air cruinneachadh de dh’òrain as a’ Bhreatainn Fhrangaich a rinneadh leis an Ollaimh Ducoudray ann am Paris, agus bhuail e oirre gum bu chòir an dearbh sheòrsa trusaidh a dheanamh air òrain Ghàidhlig na h-Albann.

B’ e Iain MacDhonnchaidh, fear dhealbh, a chuir cagar ’na cluais mu Eirisgeidh, agus, mu dheireadh thall thug i sgrìob do’n eilean sin far an robh Maighstir Ailean ’na shagart aig an ám. Thill i do Dhun-


[TD 220]

[Dealbh]
Marsaili agus Coinneach MacLeòid. So mar a bhiodh iad a’ giùlan an inneil recòrdaidh ann an Eirisgeidh.

éideann le móran de fhuinn Ghàidhlig, ach cha robh sgeul aice air facail gus an d’ fhuair i iad bho ’n Ollamh Alasdair Mac GilleMhìcheil. B’ esan a thug i fhéin agus Coinneach MacLeòid gu chéile, agus, eatorras iad, thug iad am follais a’ cheud leabhar de <eng>“Songs of the Hebrides”<gai> ann an 1909.

Rinneadh othail mhór mu’n leabhar an uair a nochd e—chaidh na mìltean leth-bhreac dheth a reic, agus chan fhóghnadh leis an t-saoghal ach am barrachd le dh’òrain nan Eilean.

Mu dheireadh bha ceithir leabhraichean tomadach ann an clò gun ghuth air móran de dhuilleagan eile.

Mu’n do chaochail i, ann an 1930, chuir Marsaili nan Oran am mach leabhran, <eng>“The Life of Song,”<gai> anns a bheil eachdraidh a beatha agus a h-obrach air innseadh. Tha i air a tiodhlacadh ann an Eilean Ithe, far a bheil a clach uaghach a’ toirt iomraidh air a h-ùidh anns na h-òrain Ghàidhlig—clach lìomhach air a bheil na facail “Thig crìoch air an t-saoghal ach mairidh gaol is ceòl.”

“Tha a dithis chloinne beò, slàn, fhathast. Tha Dàibhidh a’ fuireach ann am Muileann Dhài <eng>(Milngavie)<gai>—tha e nise trì fichead bliadhna ’s a seachd a dh’aois—agus tha Patuffa pòsda aig ministear anns an Eaglais Shasunnaich—An t-Urramach Hood—agus a’ còmhnaidh ann an Sasuinn, faisg air Newmarket.


[TD 221]

Beagan mu’n t-Seanchaidh
Le CALUM MACGILLEATHAIN, Conan

IS e Aonghus Og a bha air an Luachair a thuirt “cha teirig seanchas,” agus is iomadh seanchas fada a rinn Aonghus ’na latha, agus is ann aige fhéin a bha an gnothaich ris. Nach e a thuirt ri Seumas Mór, agus e ag innseadh dha mar a chunnaic e mac Fear Thùisinis, is a nighean cuide ris, aig Gearraidh na h-Aibhne, “Gu sìorruidh bhràth a shaoghail, a Sheumais, ach am peirceall a bh’ air Meig.” Agus ri mo cheud chuimhne bha feadhainn eile ann a dhèanadh deagh sheanchas fada an deagh Ghàidhlig gun mhilleadh gun mhabadh gun mheirg.

Ged a bha fuidheall de sheanchas na Féinne is nan Gaisgeach eile, le an earradh uaine an earradh glas is an earradh dearg, ann ri linn mo sheanar, is e fuidheall ro bheag buileach a rug air m’ òige. Ach bha Iain na h-Airde Bige an uair a thàinig e do’n sgoil san Scarpa agus rann aige orra, agus e air a thogail cuide ri bodaich a dh’ fhanadh ri seanchas a dheanamh! Ged a chaidh sin as mo chuimhne is ann aig Iain is e ’na bhrogach a chuala mi, “Chan eil a san doimhneachd no a san fhuarachd an ceithir rann-ruadh an Domhain na chrathadh mo sheuna còmhnaidh ach Iain Mór mac an t-saighdeir ann an Alba.” Agus ged a tha Iain beò an diugh, an Càrnais, cha rachainn an urras gu bheil dad air cuimhne aige, ged a bha “naidheachd an Fhir Mhaoil gun fhalt” aige do na balaich Scarpach is e air ùr-thighinn do’n Eilean.

“Thuirt e rium,” is “thuirt mi ris,” “ars esan” is “arsa mise,” agus e aca facal air an fhacal. An uair a bhiodh Ruairidh MacLeòid ri seanchas chan e mhàin gum biodh na facail aige ceann sreath ach bhiodh am blas a bha air gach seòrsa Gàidhlig a labhradh na daoine fa leth aige a cheart cho cinnteach, biodh duine Ileach no Catach.

An uair a thàinig na leabhraichean maiseach sin as an Eilean Mhór no Am Blascaod, air ceann an iar-dheas Eireann, bha an dearbh bhuaidh orra, bha iad cho làn de’n iomradh air na dearbh bhriathran a bha aig daoine. Is ann mar sin a bhiodh na Gaidheil a’ dol ris an t-seanchas, mu dheireadh có-dhiùbh.

Tha cuimhne agam air Lachlann MacLeòid a bhith turus san Scarpa agus chaidh sinn a chéilidh air Seonaidh Shothaigh, mar a chanadh na h-eòlaich. Bha Seonaidh air seanchas a dhèanamh dhomh bliadhnaichean roimhe sin air nithean tur neo-àbhaisteach a thachair, aon oidhche, sa’ Cheàrdaidh san t-Ob, agus an turus ud a bha Lachlann cuide rium dh’ iarr mi air Seonaidh an seanchas innseadh agus rinn e sin gu togarrach, agus thug mi fainear gu socair, mar a rinn e an dearbh sheanchas air an dearbh dhòigh agus gun e fàgail nì as no a’ cur nì ùr ’na cheann. Bha an rud a chunnaic is a chuala e aige math!

Ri linn a’ Chogaidh mu dheireadh thuirt Coinneach MacGilleathain as an Taobh Tuath sna Hearadh ri fear a bha cur ceist air, “Bha e ann! Mur biodh e ann cha bhiodh e aig a’ bhodach.”

B’ e am bodach a sheanair, agus abair seanchaidh, agus bha Coinneach làn-chinnteach nach robh dad aig a sheanair ach mar a chunnaic is a chuala e. An uair a rachadh duine thar nan crìochan sin cha bhiodh ann ach blabhdaire, agus cha b’ ann tric a bhiodh bun is bàrr air an rud a bhiodh aig blabhdaire. Cha bhiodh am blabhdaire ach a’ blabhdaireachd agus cha b’ fhiach dhut a dhol fada le a chainnt


[TD 222]

no a chunntas. Ach an seanchaidh ciallach, dòigheil cha robh e riamh gun fios is fiosrachadh, agus chan fhaiceadh e duine ’ga fhàgail cho falamh agus a thàinig e.

Bha uair, gun tà, nach robh an seanchaidh Gaidhealach an eisimeil a chuimhne a mhàin, ged a bha cuimhne mhath aige agus cainnt da réir. Bha na Seanchaidhean o shean ’nan luchd-sgoile. Bha an seanchas sgrìobhte aca! Bha an sgoil a bha aca ’gan leantainn mar mhuinntir aon tighe no teaghlaich ’nan ginealaichean gnàthaichte, agus i aca mar cheàird no mar aon aobhar, seadh is ’na cosnadh oir is ann orra bha iad a’ tighinn beò. Bha fonn is fearann aca is bha inbhe is ionmhas aca air thàilibh an cuid sgoile! An uair a chruinnich O Cléirigh, an Eirinn, an t-eòlas mór farsuing a fhuair e agus na Goill air buille a’ bhàis a thoirt do sgoilearan agus Seanchaidhean móra nan Gaidheal chaidh aige air innseadh, gu ceart, fìor, a réir an latha ’s a’ bhliadhna, có aige an d’ fhuair e na sgrìobhainnean agus càit an do rinn e fhéin coipi do’n réir. Bha e fhéin de shliochd nan Seanchaidhean Gaidhealach sin, agus bha càch gu còir pailtlàmhach aige an uair a ràinig e iad a’ sireadh an eòlais a bha aca. Thàinig an dà latha air Gaidhealtachd araon an Eirinn is an Albainn. An deidh dol á stoc do Clann Mhuirich theirig an seanchas sgrìobhte an Albainn agus chaidh na seann sgrìobhainnean iad fhéin air chall is a dhìth gun diù gun dragh. Bha an uair sin an seanchas uile gu léir an eisimeil na cluaise is na teangann, agus is ann a’ sìor dhol as a bha an seanchas agus e nis air a’ bhòrd beag gun duais air a shon is gun urram dha ach gun tugadh luchd-céilidh gu deireadh, urram na h-éisdeachd do’n t-seanchaidh a dheanadh seanchas mar bu chòir da!

Ach bha taobh eile air A’ Mhaoil. Bha a’ Bheurla a spàrr na Goill air na Gaidheil a’ fàs agus bha luchd-togail na Beurla dol gu leabhar a rìs le naidheachd is seanchas, ach, cuimhnich, e aca am Beurla. Dh’ fhàg cuid de na daoine a chuir air mhaireann an t-eòlas a bha aca ulaidhean againn am Beurla mar sin fhéin.

An Leabhar-lann Baile Steòrnabhaigh tha Sgrìobhainnean an “Sgoileir Bhàin.” Tha cuid againn an dùil gur h-iad na leabhraichean tana a sgrìobh e dad as luachmhoire tha aca ann. Bha esan ’na sheanchaidh ceart agus tha call ann nach robh e an comas da an seanchas a dhèanamh an sgrìobhainnean Gàidhlig, oir is ann mar sin a bhiodh an comas ceart aige. Is e a rinn e a sheanchas a chur am Beurla de’n t-seòrsa lom a bhiodh aca an uair a chuireadh sgoilean Beurla suas air tùs san Eilean Fhada. Is ann ’na Mhaighstir-sgoile bha “An Sgoilear Bàn” air tùs agus is ann sna Hearadh a thòisich e agus is ann an Leódhas a sguir e, agus e dol gu ceàird ùr dha fhéin, a’ chùbaireachd. Carson a bhiodh e ri sgrìobhadh mar sud? Is dòcha leinn gu robh dìreach air son cur seachad dha fhéin, agus a cheart cho dòcha a chum agus gum biodh cuimhne bhuan aige ri a làimh air na bha e lorg de eòlas air eachdraidh nan Eilean a lìon beag is beag. Tha fhios cuideachd gu robh fèith is nàdar an t-seanchaidh ann, agus gu robh e cho math air seanchas innseadh am measg nam bodach agus a bha e gu éisdeachd far am faigheadh cluas mhath Ghaidhealach a lom-làn eadar na Hearadh is Uig. “Bha là dhe sin.”

An diugh tha féill ùr air seanchas. Thà is air seanchaidhean, ach an uair a bha iad aig am feabhas cha robh an saoghal mór Gallda an dùil gu robh luach a’ ghamhainn ruaidh air fear seach fear aca!


[TD 223]

[Dealbh]

Cuairt an Arcaibh
LE
SEUMAS MACTHOMAIS

’S iomadh là is bliadhna o bha mi ’miannachadh cuairt shamhraidh gu ruig Arcaibh. Chan e nach do thadhail mise an Arcaibh a roimhe, agus chan e a’ chuimhne b’ fheàrr a thug mi leam as. Ghabh mi an cothrom aon uair maille ri oileanaich eile air soitheach bathair a bha dol eadar Obar-dheadhain agus Steòrnabhagh timcheall a’ Chinn a Tuath. Chan e na bha thlachd agamsa a bhith air muir a chuir an rathad mi, ach gu innse dhut-sa, a chionn nach robh am faradh daor.

Bha an turus-cuain réidh, gasda a’ tòiseachadh, agus cha robh fear de na balaich againn air bòrd nach robh a’ chùis a’ còrdadh ris gu ro mhath. Dé b’ fheàrr na bhith sitheadh air bhàrr nan uisgeachan ri fiath nan eun? Có nach deanadh maraiche? Ach a bhalaich ort, mur an robh car eile an adhairc an daimh mus robh an oidhche seachad! Shéid a’ ghaoth an ear nuair a bha sinn a mach a Gallaibh, agus ghluais na bòc-thuinn gu nuallanach. Thòisich an t-soitheach mhór ri turracadaich o thaobh gu taobh, sìos is suas, air ais ’s air adhart. Ma thòisich, sguir an t-aighear agus an ceòl agus an gàire. Shlìog fear an deidh fir fo rùm, agus ’s e fear sgiobalta bhiodh air thoiseach air càch.

Nuair a bha sinn a’ dol troimh an Chaol Arcach, ’s an fhairge air bhoil le sruth lìonaidh, bha gach mac màthar ’na shìneadh air ùrlar na soithich, coma ged a b’ e an grunnd fhéin an cala, nan sguireadh an snìomh ’s an luasgan mallaichte a bha ’gar claoidh. Gach mac màthar ach Dòmhnall, ’s e bu chòir dhomh a ràdh. Bha esan ’na shuidhe air beulaibh a’ ghealbhain gun sùil thruais air càch, a phluic làn de bhiadh-slighe na bha ’gan aoirneagaich fhéin air an làr. Fhuair esan aiseag fharasda, ach theab sinne am bàs fhaighinn. Faradh ann no as cha chuireadh coin a’ bhaile an t-slighe ud sinne rithist. Rinn sinn Stromness dheth mu ghlasadh an latha.


[TD 224]

Ach is fhada o’n oidhche bha sud, agus is farsuing a sgap na gillean gasda a bha air bòrd. Saoghal sona dhaibh ge be àite a bheil iad.

O chionn dà shamhradh air ais sheòl mi troimh an Chaol Arcach aon uair eile, ach cha robh ànradh cuain ann agus rinn sinn cala dheth mar gum biodh sinn a riamh air muir. Cha do leig mise dad orm ri duine beò a bha air bòrd gu robh cuimhne agam air là eile agus gum bì.

Chuir mi dà sheachdain seachad air Tìr-Mór Arcaibh, mar a their iad fhéin ris an eilean anns a bheil an dà bhaile puirt, Kirkwall agus Stromness. ’S iomadh nì a chunnaic agus a chuala mi am measg an luchd-àitich fad na h-ùine sin, ach aig an ám-sa cha dean mi iomradh ach air tuathanachas nan Arcach.

Tha eileanan gun àireamh ri deanamh suas na siorramachd-sa, ach chan eil ach fichead dhiubh air a bheil daoine ri fuireachd. Tha ceithir mìle deug de’n aon mìle fichead a tha ’g àiteach nan eilean air Tìr-Mór. Mar a thachair anns na h-Eileanan a Siar againn fhéin, tha àireamh an t-sluaigh a’ sìor dhol nas lugha. De’n dà mhìle dheug ar fhichead a bha aon uair an Arcaibh, chaidh móran diubh gu deas agus gu tìrean céine a sholair an teachd-an-tìr nuair nach robh cùisean cho soirbh aig an tigh agus a tha iad a nis.

Ged a shaoilear gu bheil Arcaibh seachranach tha soitheach a’ dol ’s a’ tighinn gach là eadar Inbhir-Theòrsa agus Stromness agus tha bàta bathair a’ ruith eadar Kirkwall agus Obar-dheadhain dà là san t-seachdain. Faodar aiseag adhair fhaighinn eadar Arcaibh is Inbhir-Nis, agus Obar-dheadhain gach aon là tha freagarrach.

Bha uair a bha an t-iasgach feumail an Arcaibh. Nach minig a chuala sinn mu’n iasgach samhraidh an Stronsaidh, ach an diugh, mar a dh’innis bodach dhomh air an laimrig aon là, chan eil bàta iasgaich a’ tighinn gu cala le sgadan idir. Tha beagan ris na giomaich anns na h-eileanan as iomallaiche fhathast.

Tha a’ mhór chuid de’n t-sluagh a’ toirt am bith-beò as an talamh. O chionn leth cheud bliadhna is còrr bha Arcaibh a’ cur móran gràin, coirce is eòrna, dh’ionnsaigh Lochlainn agus gu deas, ach sguir sin. Thuit prìs an t-sìl agus biadh bheathaichean roimh ám a’ Cheud Chogaidh agus thuig tuathanaich Arcaibh gum pàidheadh e na b’ fheàrr dhaibh crodh àrach. An àite mìltean tonna gràin a bhith fàgail Arcaibh gach bliadhna ’s ann a dh’fheumas iad biadh bheathaichean a thoirt á duthchannan eile nis a chionn nach cuir an talamh dheth de bhàrr na bheathaicheas an stoc a tha air fàs cho lìonmhor.

O chionn fichead bliadhna thòisich iad air cearcan a chumail ann an lìonmhorachd, agus an diugh chan eil taca gun àireamh mhath chearc. ’S ann leis na h-uighean a tha bean an tighe a’ ceannach gach goireas a dh’fheumas an teaghlach.

Fad an dà chogaidh mu dheireadh chruinnich àireamh mhór sheòladairean mara is adhair do dh’Arcaibh. Dh’fhosgail so margaid ùr do thoradh an fhuinn, agus fad a’ chogaidh mu dheireadh gu sònraichte bha feum air barrachd bainne na bha e an comas nan tuathanach an toiseach a thoirt seachad. Bhrosnaich so iad gu crodh bainne a chumail a thuilleadh air na bha aca.


[TD 225]

Nuair a sguir an cogadh ’s a dh’fhàg na seòladairean cha robh an aon fheum air bainne ach ghabh an riaghaltas cùram a’ ghnothaich, agus thogadh tighean bainne, aon an Kirkwall agus fear eile an Stromness, far a bheil bainne gach maidne air a thionndadh gu càise a thatar a’ reic air feadh Alba.

Bha uair a bha Arcaibh air a roinn ’na oighreachdan farsuing ach o chionn leth cheud bliadhna air ais thòisicheadh air briseadh sìos nan oighreachdan sin ’nan tacannan beaga is móra. An diugh tha ochd tuathanaich as a h-uile deich leis a bheil am fearann a tha iad a’ làimhseachadh. Tha mu dhà mhìle is trì cheud taca ann bho chóig gu leth cheud acair an té, trì cheud trì fichead ’s a naoi bho leth cheud gu ceud acair, agus mu cheud gu leth os cionn ceud acair.

Le còmhnadh Bòrd an Fhearainn tha mu chóig ceud acair de thalamh ùr ’ga thoirt a steach gach bliadhna, talamh cnocach agus talamh ìosal, bog. Anns an talamh ùr-sa fàsaidh troimh ùine chan e a mhàin feur math ach mar an ceudna pòir eile. Tha gainmheach shligeach pailt mu na cladaichean, agus tha i ro fhreagarrach airson talamh searbh a dheanamh milis.

So cuid de na nithean a tha comharrachadh a mach an seòrsa tuathanachais a tha na h-Arcaich a’ deanamh:—

Tha iad a’ cur na talamhainn uile gu ìre, agus tha toradh fìor mhath aige ’ga ghiùlain. Chan eil na bailtean fearainn cho mór ’s nach oibrich an teaghlach na ’s leotha fhéin, no cho beag ’s nach toir gach teaghlach am bith-beò as.

Tha na tuathanaich an urra gu mór ri acfhuinn oibreach, tractoran de gach seòrsa, oir chan eil luchd oibreach ann ach buill an teaghlaich. Tha iad a’ cur ùidh gu sònraichte ann am beathaichean—crodh reamhar, crodh bainne, mucan, is cearcan. Tha cuid a’ taiceachadh air crodh reamhar, cuid air crodh bainne, agus cuid eile air cearcan. Ach gheibhear beag no mór de gach seòrsa air gach taca.

Ma rannsaicheas sinn tighinn-a-steach agus cur-a-mach gach seòrsa taca fa leth, gheibh sinn beachd nas fheàrr air mar a tha cùisean ag oibreachadh. An toiseach beachdaichidh sinn air aon taca anns a bheil ochd acairean deug ar fhichead de thalamh àitich a tha gu sònraichte an crochadh air crodh reamhar, mucan, is bàrr. Tha trì acairean deug fo choirce, ceithir fo bhuntàta, trì fo nèip, agus ochd deug fo fheur. Thug an crodh a steach an uiridh £500, na mucan £850, cearcan is uighean £600, buntàta £400. Tha sin a’ tighinn gu £2,493. Tha a’ chosgais, eadar biadh bheathaichean, todhar, tuarasdal, agus acfhuinn àitich, tighinn gu £1976. Tha sin a’ fagail £517 aig an tuathanach air a shon fhéin a thuilleadh air biadh an teaghlaich.

Seall a nis air taca air a bheil crodh bainne. Tha cóig acairean fichead de thalamh àitich ann, deich fo chlòbhar, agus da fhichead is aon fo ghlasaich.

Tha an tighinn-a-steach mar a leanas:—
Bainne £1300
Trì bà agus sia laoigh 136
Cearcan 40
Uighean 650


[TD 226]

[Dealbh]
Tuathanach Arcach a’ treabhadh. Caolas agus beanntan Hoy air a chùlaibh. (John Gosse.)

Tha sin a’ deanamh £2126. Thàinig a’ chosgais eadar biadh bheathaichean, tuarasdal, todhar, agus acfhuinn àitich gu £1742 5/-, a’ fàgail £384. Feumar a chuimhneachadh gur e buill an teaghlaich a fhuair an tuarasdal.

A rìs, chì sinn mar a dh’ oibrich taca chearc a’ bhliadhna air a bheil sinn a’ beachdachadh. So an tighinn-a-steach:

Crodh £455
Caoraich 292
Mucan 1150
Uighean 960
Cearcan 450
Iseanan là dh’aois 3000

Tha an t-iomlan a’ tighinn gu £6440. So a’ chosgais:—
Tuarasdal £580
Sìol cura 120
Todhar 200
Biadh 3500

Bha da fhichead ’s a cóig de thighean chearc air a’ bhaile-sa, agus bha luach na h-acfhuinn tuathanachais aca a’ tighinn gu £3,400.

Far a bheil taca beag bithidh an tighinn-a-steach beag d’a réir, ach is math leotha an dòigh as fheàrr a ghabhail gu bhith solair teachd-an-tìr aisde.

Gu bhith a’ faighinn beachd cothromach air an ùidh a tha aig na h-Arcaich ann am beathaichean bhiodh e iomchuidh àireamh gach seòrsa a tha air an àrach leotha a nochdadh.


[TD 227]

Nuair a bha biadh bheathaichean saor agus pailt, mar a bha e eadar an dà chogadh, ghlac na tuathanaich an cothrom agus chì sinn gun do dh’éirich àireamh nan cearc agus nam muc cabhagach.

Anns a’ bhliadhna 1913 bha 250,000 cearc an Arcaibh, ach anns a’ bhliadhna 1936 bha 500,000 ann, agus anns a’ bhliadhna 1952 bha an àireamh an àirde gu 800,000. Chuireadh a’ bhliadhna sin do Lìte agus do Ghlaschu 163,422 pasgan uighean le deich dusan fhichead anns gach pasgan, agus reiceadh iad air 4/7 an dusan.

A thuilleadh air uighean tha ceudan mìle isean là no dhà a dh’aois ’gan reic gach bliadhna.

Anns a’ bhliadhna 1951 bha còrr air naoi mìle crodh bainne, barrachd air dà fhichead mìle crodh reamhar, dà mhìle agus seachd ceud each, seachad air trì fichead mìle caora, agus suas ri sia mìle muc air na h-eileanan Arcach. Anns a’ bhliadhna cheudna bha suas ri 29,000 acair fo choirce, 1,500 fo eòrna, 2,300 fo bhuntàta, agus 7,800 fo nèip. Ach bha 52,000 fo chlòbhar, agus 15,000 fo ghlasaich. Chithear raointean de chlòbhar geal air gach làimh.

Tha an aimsir an ìre mhath fliuch, le gaoithtean cruaidhe gu minig, agus le adhar gruaimeach. Mar sin, cinnidh feur nas fheàrr na bàrr sam bith eile, agus tha na tuathanaich gu mór an crochadh air airson biadh bheathaichean. Is e am buannachd an tuilleadh feòir a bhith fàs riutha gu bhith neo-eismeileach air biadh thar chuan. Sin an t-aobhar gu bheil talamh ùr aca ’ga thoirt a steach gach bliadhna.

Dé nis as aobhar gu bheil na h-Arcaich cho adhartach ann an tuathanachas? Tha barrachd air aon aobhar ann. Tha na tuathanaich iad fhéin ’nan daoine èasgaidh, sgoinneil, agus iongantach làmhcharach. Togaidh iad an tighean fhéin, agus bàthaichean do’n spréidh gun dol an eisimeil luchd ceàirde; agus cha leisg leotha obair sam bith a tha feumail gu bhith leasachadh na talamhainn a dheanamh, no saothair iomchuidh sam bith airson leas an cuid bheathaichean.

Tha iad toilichte le’n crannchur agus a’ leigeil an taice gu h-iomlan air obair fearainn. A thaobh ’s gu bheil an talamh torach, agus gu bheil gu leòir fearainn aca airson an teachd-an-tìr a thoirt as, chan eil an ùine air a roinn air obair eile.

Agus a thuilleadh air sin, ’s e daoine tha annta a ghlacas an cothrom nuair a thig e, nach leig seachad e mas urrainn iad, agus a tha ullamh gu co-chomunn a sheasamh.

Nach iongantach gu faicear air iomadh taca bàthaichean nas fheàrr na na tighean còmhnaidh aca fhéin. Tha aire nan tuathanach an diugh air an stoc a chur an lìonmhorachd a chionn gu bheil féill mhath air gach beathach a dh’àraicheas iad. Chan urrainn iad stoc a chumail ach mar a thogas iad àiteachan freagarrach chum an dìon o’n droch shìde. ’S ann as an stoc a tha dùil aca ri airgead leis an tog iad tighean nas fheàrr dhaibh fhéin.


[TD 243]

Iain N. MacLeoid (“Alasdair Mor”)
Sar-Sgriobhadair Gaidhlig
Le T. M. MACCALMAIN.

BU mhór da-rìribh an call dùbailte a thàinig oirnn mar Ghaidheil air a’ bhliadhna a dh’fhalbh, an uair a thug am bàs bhuainn Eachann MacDhùghaill anns an Earrach agus Iain N. MacLeòid aig toiseach a’ Gheamhraidh. Ghleus an dithis ud pinn a bha deas agus fileanta, araon an Gàidhlig agus am Beurla. Le chéile fhuair iad an togail agus an ceud oileanachadh ann an àitean air nach d’ ràinig meirg na Beurla, am measg sluaigh aig an robh fhathast làn-sheilbh is làn-eòlas air beul-aithris is seann-chleachdaidhean nan linntean a dh’aom. Le chéile rinn iad saothair mhór a chur air mhaireann do dhaoine eile agus do na ginealaichean ri teachd an taisgeach prìseil a bha aca ’nan eanchainn is ’nan cridhe. Bha iad eadar-dhealaichte bho chéile an iomadh dòigh, ’nam buadhan, ’nam beachdan, agus ’nan dòigh-sgrìobhaidh, ach bha iad co-ionnan ann an dìlseachd do’n Ghàidhlig, agus anns an lethcheud bliadhna mu dheireadh cha robh a h-aon (a mach bho’n Ollamh Dòmhnall MacLaomainn) a thug bàrr orra no a sheasadh anns an aon shreath riu ann am meud agus tlachd na sgrìobh iad ann an Gàidhlig.

B’ ann a mhuinntir an Eilein Sgitheanaich a bha Iain N. MacLeòid, ach, ma bha “Eilean a’ Chèo” mar mhàthair dha, b’ i “Eilean an Fhraoich” a mhuime, agus cha bu bheag an àireamh a shaoil gum bu Leódhasach e. Cha b’ iongnadh sin, oir sgrìobh e móran mu Leódhas agus air son Leódhais.

Rugadh Iain N. MacLeòid an Tròndairnis—an Cill-bhacstair an sgìr Chille-Mhoire—anns an Eilean Sgitheanach, anns a’ bhliadhna 1880. Thachair gur e am maighistir-sgoile a bha aige Mgr. Iain Mac-an-aba nach maireann, fìor dhuine gasda agus sgoilear math Gàidhlig, agus tha fhios gur mór a’ bhuaidh a bha aige-san air Iain òg MacLeòid. B’ ann mar fhear-cuideachaidh <eng>(pupil teacher)<gai> còmhla ri Mac-an-aba a thòisich MacLeòid ri teagasg sgoile.

An deidh cùrsa-foghluim anns a’ Cholaisde an Obar-dheadhain fhuair Iain MacLeòid làn-theisteanas mar fhear-teagaisg sgoile, agus an 1902 shuidhicheadh e mar mhaighistir-sgoile an Eilean Bheàrnaraidh an Leódhas. Ged nach d’ fhan e an sin ach mu thrì bliadhna, bu mhór a’ bhuaidh a bha aig na bliadhnachan am Beàrnaraidh air. Phòs e té de mhaighdeanan Bheàrnaraidh, Anna nighean Chaluim MhicLeòid am Breacleit a bha measail mar mhisionaraidh ’na là. B’ ann am Beàrnaraidh a chaochail a mhàthair, a bha a’ cumail tighe dha mus do phòs e, agus chàradh a dusd an seann chladh Bheàrnaraidh Bhig. B’ ann am Beàrnaraidh a thòisich e ri ùidh a ghabhail ann am bàird Leódhais. Thòisich e le bhith a’ cruinneachadh gach mìr a gheibheadh e de bhàrdachd Iain Mhic a’ Ghobhainn (Iain Phàdraig), “Bàrd Iarsiadair,” anns an robh mór-thlachd aige. Ach is ann a thachair e ri iomadh bàrd eile agus chuala e mu fheadhainn ris nach do thachair e, gus mu dheireadh an do cho-dhùin e, mar a thubhairt e


[TD 244]

fhéin, “nach robh baile beag eadar Tigh nan Cailleachan Dubha ann an Uige agus Tigh MhicDhùghaill ann an Nis anns nach robh bàrd no dhà a rinn òrain a b’ fhiach a bhith air an cumail air chuimhne.” Chùm e air a’ cruinneachadh, agus mu dheireadh ann an 1916 chuireadh an clò an leabhar uasal sin, Bàrdachd Leódhais.

Aig ceann nan trì bliadhna am Beàrnaraidh thug Iain MacLeòid “dùthaich dhubh nan Gall” air, mar a thubhairt e fhéin. Bha e greis a’ teagasg sgoile an Larkhall an siorrachd Leanndraig (an e Larkhall “Talla na h-Uiseig” no “Làirig-tholl”?). As deidh sin bha e tacan an sgoil aig Sliabh a’ Chlamhain a mach á Dun-éideann.

Bu tric e aig an ám so an cuideachd nan Gaidheal fiùghail a bha air cheann cùisean na Gàidhlige an Glaschu is an Dun-éideann, Aonghas MacDhonnchaidh is Donnchadh MacGille-ruaidh is “Fionn” is Iain MacPhàidein is móran eile an Glaschu, agus Domhnall Mac na Ceàrdaidh is Gaidheil eile an Dun-éideann. Is iomadh oidhche chaidreach charthannach a chuir e seachad, thubhairt e, am fàrdaich fhialaidh Eanraig MhicGhille-bhàin (“Fionn”) an Glaschu. B’e Iain MacPhàidein a b’ ùghdar do’n òran a chleachdar gu tric mar òran-dealachaidh aig céilidhean is cuirmean Gaidhealach, “Soiridh leibh is oidhche mhath leibh.” “Is ann an uair a bha e aig cuirm-chiùil oidhche Di-haoine aig Mòd Ghlaschu anns a’ bhliadhna 1907,” sgrìobh Iain N. MacLeòid, “a rinn MacPhàidein an t-òran taitneach sin. Bha e ’ga chur ri chéile is e ’na shuidhe ann an talla a’ Mhòid, agus thachair mise ris am measg a’ chòmhlain mhóir a bha ri sgaoileadh an oidhche sin. Thug e a thaobh mi is chuir e a làmh ’nam achlais is sheinn e “Oidhche Mhath Leibh” dhomh o thùs gu éis, agus bu mhise mar sin a fhuair a’ chiad sheirm de’n òran sin a mhaireas beò fad iomadh là.”

Anns a’ bhliadhna 1907 chuir An Comunn Gaidhealach Iain MacLeòid do Leódhas “airson cunntais a thoirt air na h-oidhirpean a bha air an deanamh a’ bhliadhna sin airson a’ Ghàidhlig a thoirt beò,” agus bha coinneamhan aige air feadh an eilein. Mu’n ám so rinn e feum mór do aobhar na Gàidhlige, a’ brosnachadh nan Gaidheal gu bhith uasal as an cànain is na bhuineadh dhi.

As deidh sin chuir MacLeòid seachad àireamh bhliadhnachan air cheann na sgoile air an Dòrnaidh an Cinn-t-sàile. Bha e mar an ceudna a’ teagasg Gàidhlig agus ’na cheann-iùil anns na mòdan beaga soirbheachail airson na h-òigridh a bhàtar a’ cumail. Thàinig dithis sheinneadairean ainmeil á sgoil na Dòrnaidh ri linn do MhacLeòid a bhith an sin—Seumas Caimbeul agus Ealasaid a phiuthar.

A Cinn-t-sàile chaidh MacLeòid gus an taobh an ear—an toiseach do sgoil Earagaidh an Srath Fharragaig, agus an deidh sin airson

[Sanas]


[TD 245]

móran bhliadhnachan bha e an sgoil a’ Chnuic Bhàin an Sgìr Mhuire faisg air Inbhir-nis. An uair a leig e dheth uallach sgoile chaidh e a dh’ fhuireach am Manachainn Mhic Shimidh.

Bha làmh aig Iain MacLeòid an iomadh cùis is aobhar a chum math a cho-chreutairean. Bha e ’na Eildear agus ’na Chléireach an t-Seisein anns an Eaglais. Bha e ùine mhór air Ard-chomhairle a’ Chomuinn Ghaidhealaich agus ’na cheann-iùil measail am measg Gaidheil an taoibh tuath. Theagaisg e clasaichean Gàidhlig agus theagaisg e ann an Sgoil-shamhraidh A’ Chomuinn. Theagaisg e còisirean òga ann an ceòl nan Gaidheal. Choisinn e iomadh duais aig na Mòdan, ’nam measg an crochadan òir mar an co-fharpaiseach a b’ iomraidiche ann an litreachas. Is iomadh Mòd—mór is beag—aig an robh e ’na bhritheamh. B’ esan aon de na daoine foghainteach a thug a mach a’ bhuaidh an 1918, an uair a ghéill an Riaghaltas dhaibh agus a thugadh àite is cothrom do’n Ghàidhlig anns na sgoilean ann an Achd an Fhoghluim air a’ bhliadhna sin.

Duine mór, an corp agus an inntinn agus an spiorad. Cha robh cumhangachd sam bith ann, ach fialaidh farsaing cairdeil. Chan fhaic sinn a chaoidh a leithid, ach is aobhar-buidheachais gu bheil a mhac, Calum Iain MacLeòid thall an Albainn Nuaidh, ag imeachd gu dlùth an cas-cheuman a athar.

Tha sgrìobhaidhean Iain N. MhicLeòid air an sgapadh air feadh mhóran mhìosachan is irisean is phaipearan-naidheachd, agus tha e anabarrach doirbh gach nì a sgrìobh e a lorg. Sgrìobh e móran am Beurla ann am paipearan-naidheachd, gu sònraichte <eng>The Northern Chronicle, The North Star,<gai> agus <eng>Highland News.<gai> Bho 1917 gu seachdain no dhà roimh a bhàs sgrìobh e cha mhór gach seachdain “Litir á Beàrnaraidh” ann an paipear-naidheachd Steòrnabhaigh, dlùth air dà mhìle litir uile gu léir, agus chuir e àireamh mhath dhiubh sin ri chéile anns an leabhar, Litrichean Alasdair Mhóir, an 1932. Sin leabhar a tha a’ cur dreach air litreachas na Gàidhlige ’nar latha-ne agus a bhios feumail do na ginealaichean a thig ’nar deidh. Sgrìobh MacLeòid ann an Alba (paipear seachdaineach Gàidhlig) agus anns An Sgeulaiche agus an Guth na Bliadhna—paipearan is irisean a bhiodh Ruaraidh Arascain is Mhàirr a’ cur a mach eadar lethcheud is cóig bliadhna deug ar fhichead air ais, ach cha d’ amais sinn air a h-uile àireamh dhiubh sin fhaicinn. Mar sin, faodaidh nithean a bhith annta a sgrìobh MacLeòid air nach eil forfhais againn. Cha mhò a b’ urrainn dhuinn iomradh mionaideach a thoirt air a Litrichean á Beàrnaraidh. Faodaidh sinn a ràdh gu robh móran aige sgrìobhte nach deachaidh riamh an clò. Rinn e eadar-theangachadh air an leabhar Bheurla aig Màrtainn Màrtainn mu na h-Eileanan Siar, agus air cunntas a sgrìobh Dòmhnallach Mór na Tòisigheachd mu chuairt a thug e ’na òige a chruinneachadh bàrdachd is sgeulachdan anns a’ Ghaidhealtachd, agus bha àireamh eile aige a cheadaich e dhuinn fhaicinn. Ma tha iad fhathast air mhaireann, b’ fhiach an cur an clò.

Bidh sinn gu mór an comain neach sam bith a bheir fios dhuinn mu nì sam bith a sgrìobh Iain N. MacLeòid an Gàidhlig nach eil anns an iomradh so. Cha robh cothrom againn air a chuid sgrìobhaidhean am Beurla a lorg.


[TD 246]

Obair-Litreachais

1906. Oran an t-Seana Ghille, le Iain Smith. An Deò-Gréine I. 135.

1906. Iain Smith, Bàrd Iarshiadair Uige. An Deò-Gréine I. 145.

1907. Airighean Leódhais. An Deò-Gréine II. 78, 115, 126, 144.

1908. Seann Sgeul: Mar a dh’àiticheadh Hiort. Guth na Bliadhna V, Air. 1, 58.

1908. Mac Crùislig. Guth na Bliadhna V, Air. 4, 380.

1908. Dòmhnall Dòmhnallach, Bàrd Bharabhais. Alba (8 Gearran), 5.

1908. Bàrd Leódhasach: Alasdair M. MacNeacail. Alba (29 Gearran), 6.

1908. Suas leis a’ Ghàidhlig. Alba (7 Màrt, 5; 21 Màrt, 4; 25 Giblean, 4).

1908. An Deise Ghaidhealach. Alba (11 Giblean, 3; 25 Giblean, 3).

1908. Murchadh Smith, Bàrd Liùirboist, Leódhas. Alba (18 Giblean, 5).

1908. Saobh-chràbhadh Gaidhealach. Alba (16 Céitein, 3; 23 Ceitein, 4).

1908. Bàird agus Bàrdachd an Eilein Sgitheanaich. Alba (18 Iuchar, 3; 25 Iuchar, 3).

1909. Fionnghal a’ Phrionnsa. <eng>Transactions of the Gaelic Society of Inverness<gai> XXVII, 224.

1909. Dòmhnall Gorm Dhunthuilm. An Sgeulaiche I. 44.

1910. Lunnainn A Rìs. (Na Bonaidean Gorma). (Seann Sgeul air son na Cloinne). An Sgeulaiche I, 416.

1910. Coille Mhór Stratharragaig. An Sgeulaiche II. 194.

1910. Uisge Shamhraidh. An Sgeulaiche II. 283.

1910. Litir gu caraid am bardachd (le Calum MacAsgaill). <eng>The Celtic Monthly<gai> XVIII. 114.

1911. REITEACH MORAIG: dealbh-chluich.

1912. Beachd air Coinneamh nam Maighistirean-Sgoile am Peairt. An Deò-Gréine VII. 125.

1916. BARDACHD LEODHAIS. (Glaschu: Alasdair Mac Labhruinn agus a Mhic).

1916. POSADH MORAIG: dealbh-chluich.

1916. Luadh Bantrach Sheòrais (dealbh-chluich). An Deò-Gréine XI. 93, 101.

1916. Céilidh Tigh Dhòmhnaill Sgaitich. An Deò-Gréine XI. 123.

1916. Còmhradh eadar Dòmhnall Eachainn agus Anna, Bantrach Chaluim Iseabail á Aird-ghobhair. An Deò-Gréine XI. 151.

1916. Còmhradh eadar Catriona is Anna. An Deò-Gréine XI. 184.

1916. Eildeirean an Lòin Mhóir. An Deò-Gréine XII. 7.

1916. Coinneach Odhar: dealbh-chluich. An Deò-Gréine XII. 46, 57.

1917. Còmhradh eadar Murchadh Gobha agus Anna Chìobair. An Deò-Gréine XII. 70.

1917. Air Chéilidh am Baile nam Fòid. An Deò-Gréine XII. 107.

1917. Fionnghal a’ Phrionnsa: dàn-chluich. An Deò-Gréine XIII. 8, 27, 44, 53, 76.


[TD 247]

1917. Dòmhnall nan Oran, am Bàrd Sgitheanach. <eng>Transactions of the Gaelic Society of Inverness<gai> XXIX. 219.

1917. Domhnall nan Oran. Guth na Bliadhna XIV, Air. 4, 444.

1918. Braighdeanas Strathnabhair. An Deò-Gréine XIII. 8, 27, 44, 53, 76.

1918. Uilleam Ros. An Ròsarnach II. 113.

1918. Sgeul. Guth na Bliadhna (Geamhradh 1918). (Cha do lorg sinn an àireamh so.)

1919. Mar A Dh’àiticheadh Hiort (sgeul bho charaid aosda an Steòrnabhagh). An Deò-Gréine XIV. 109.

1919. Orain Ghàidhlig. Guth na Bliadhna (Earrach 1919). (Cha do lorg sinn an àireamh so).

1927. Seann Sgeul mu Eilean Hirt. Guthan o na Beanntaibh, 87.

1930. Muinntir a’ Bhaile againn féin. An Ròsarnach IV. 85.

1930. Rian-solaraidh na Gaidhealtachd. (A’ cheud duais aig Mòd 1930). An Gaidheal XXVI. 39, 53.

1932. LITRICHEAN ALASDAIR MHOIR. (Oifis “Cuairtear Steòrnabhaigh”).

1932. Uilleam Ros. (A’ cheud duais aig Mòd 1932). An Gaidheal XXVIII. 5, 29, 43, 58.

1934. Còmhradh eadar Catriona agus Dòmhnall Ruairidh. An Gaidheal XXX. 23.

1934. Iain MacCoinnich, Fear-deasachaidh “Sàr-obair nam Bàrd Gaidhealach.” (A’ cheud duais aig Mòd 1934). An Gaidheal XXX. 36, 53.

1934. An t-Urramach D. A. MacDhòmhnaill, D. D., Nach Maireann. <eng>Life and Work<gai> (Na Duilleagan Gàidhlig), 1934, Air. 4, t.d. 5.

1947. Na Bonaidean Gorma. An Gaidheal XLII. 59.

1947. Cor na Gàidhlige. An Gaidheal XLII. 61.

1947. Litrichean an Gàidhlig. An Gaidheal XLII. 67.

1947. Dìmeas na Gàidhlige. An Gaidheal XLII. 86.

1947. Achmhasan. An Gaidheal XLII. 88.

1947. Na Seumarlain. An Gaidheal XLII. 89.

1947. Donnchadh Mór Chinn-t-sàile. An Gaidheal XLII. 107.

1947. Cailleach Barney. An Gaidheal XLII. 114.

1947. Coille Mhór Srath Ghlais. An Gaidheal XLII. 119.

1947. Clò-bhuailtearan Gàidhlig. An Gaidheal XLII. 127.

1947. Tàillear na Manachainn. An Gaidheal XLII. 136.

1947. Am Buachaille agus am Ministear. An Gaidheal XLII. 145.

1947. Comunn Bealoideas na h-Albann. An Gaidheal XLII. 151.

1947. Eilean na h-Oige. An Gaidheal XLIII. 2.

1947. Fuineadair na Manachainn. An Gaidheal XLIII. 7.

1948. Sgrìobhaidhean Gàidhlig. An Gaidheal XLIII. 42.

1948. An Fheannag agus am Madadh-ruadh. An Gaidheal XLIII. 44.

1948. Mar a Fhuair Diarmad am Ball-seirce. An Gaidheal XLIII. 49.

1948. An Adharc-shnaoisein Shianta. An Gaidheal XLIII. 67.

1948. Biadh Da-rìribh. An Gaidheal XLIII. 78.

1948. Tomas na h-Ordaig. An Gaidheal XLIII. 81.

1948. Ceòl no Cànain? (litir). An Gaidheal XLIII. 87.


[TD 248]

1948. Dràma Gàidhlig (litir). An Gaidheal XLIII. 87.

1948. Am Madadh-ruadh agus am Bonnach Beag. An Gaidheal XLIII. 91.

1948. Foghlum an t-Seann Ghaidheil. An Gaidheal XLIII. 101.

1948. Sgeul mu Mhac Codrum. An Gaidheal XLIII. 102.

1948. An Sionnach gun Iorball. An Gaidheal XLIII. 104.

1948. Am Madadh-allaidh an Còmhdach Caorach. An Gaidheal XLIII. 115.

1948. Ruairidh a’ Chadail. An Gaidheal XLIII. 129.

1948. An Gobha is na Sìdhichean. An Gaidheal XLIII. 131, 145; XLIV. 7.

1948. An Giadh agus na h-Uibhean. An Gaidheal XLIII. 141.

1949. Gàidhlig nam Pioghaidean. An Gaidheal XLIV. 23.

1949. Cill Amhlaidh an Uibhist a Deas. An Gaidheal XLIV. 78.

1949. Rìgh nan Eun. An Gaidheal Og I. 21 (An Gaidheal XLIV).

1949. Murchadh is Crùn a’ Phension. An Gaidheal XLIV. 81.

1949. An Naomh Mo Chua agus a Chompanaich. An Gaidheal Og I. 38 (An Gaidheal XLIV).

1949. Na Bàird Ghaidhealach A B’Aithne Dhomh:
Niall MacLeòid. An Gaidheal Og I. 3 (An Gaidheal XLIV).
Fionn. An Gaidheal Og I. 10. (An Gaidheal XLIV).
Donnchadh MacGille-Ruaidh. An Gaidheal Og I. 13 (An Gaidheal XLIV).
Dòmhnall MacDhòmhnaill a Beàrnaraidh. An Gaidheal Og I. 22 (An Gaidheal XLIV).
An t-Urramach Dòmhnall MacCalum. An Gaidheal Og I. 26 (An Gaidheal XLIV).
Alasdair M. MacNeacail. An Gaidheal Og I. 37 (An Gaidheal XLIV).
Domhnall MacIomhair. An Gaidheal Og I. 41 (An Gaidheal XLIV).

1950. Màiri Mhór nan Oran. An Gaidheal Og II. 1 (An Gaidheal XLV).
An t-Urramach Murchadh Mac a’ Ghobhann. An Gaidheal Og II. 5 (An Gaidheal XLV).
Coirnealair Iain MacGriogair. An Gaidheal Og II. 9 (An Gaidheal XLV).
An t-Urramach Dòmhnall Uilleam MacCoinnich. An Gaidheal Og II. 13 (An Gaidheal XLV).
Dòmhnall MacDhòmhnaill (Dòmhnall Chràisgein). An Gaidheal Og II. 18 (An Gaidheal XLV).

1950. Iain MacPhàidein. An Gaidheal Og II. 28 (An Gaidheal XLV).
Aonghas MacCoinnich. An Gaidheal Og II. 28 (An Gaidheal XLV).
Murchadh MacLeòid. An Gaidheal Og II. 44 (An Gaidheal XLV).

1950. Am Bochd Ruadh. An Gaidheal XLV. 54.

1950. Uisdean Mac Gilleasbuig Chléirich. An Gaidheal Og II. 20 (An Gaidheal XLV).


[TD 249]

1950. Sgial nan Cat. An Gaidheal Og II. 29. (An Gaidheal XLV).

1950. Sgeul ri Aithris air na Ciuthaich. An Gaidheal Og II. 45 (An Gaidheal XLV).

1951. Na Bàird Ghaidhealach A B’Aithne Dhomh:
Aonghas MacDhonnchaidh. An Gaidheal Og III. 8 (An Gaidheal XLVI).
Murchadh MacGille-Mhoire. An Gaidheal Og III. 10 (An Gaidheal XLVI).
An t-Urramach Niall Ros. An Gaidheal Og III. 16 (An Gaidheal XLVI).
Catriona F. Urchadan. An Gaidheal Og III. 20 (An Gaidheal XLVI).
Dòmhnall Mac na Ceàrdaidh. An Gaidheal Og III. 24 (An Gaidheal XLVI).
Aonghas Mac Dhòmhnaill. An Gaidheal Og III. 28 (An Gaidheal XLVI).
Ruairidh MacAoidh. An Gaidheal Og III. 40 (An Gaidheal XLVI).
Bàird Bheàrnaraidh Leódhais. An Gaidheal Og III. 44 (An Gaidheal XLVI).
Aonghas MacGille-Mhoire. An Gaidheal Og III. 2 (An Gaidheal XLVI).

1951. A’ Ghobhar Ghlas. An Gaidheal Og III. 1 (An Gaidheal XLVI).

1951. Niall a’ Chathaidh. An Gaidheal Og III. 15 (An Gaidheal XLVI).

1951. Seanchas. An Gaidheal Og III. 24 (An Gaidheal XLVI).

1951. Seanchas. An Gaidheal XLVI. 72.

1951. Dòmhnall Cam MacDhùghaill. An Gaidheal Og III. 25 (An Gaidheal XLVI).

1951. Mar A Dh’àiticheadh Hiort. An Gaidheal Og III. 20 (An Gaidheal XLVI).

1951. Mac Crùislig. An Gaidheal Og III. 33, 38 (An Gaidheal XLVI).

1951. A’ Ghàidhlig anns a’ Chùbaid. <eng>Life and Work<gai> (Na Duilleagan Gàidhlig), 1951, Aireamh 9, t.d. 6.

1951. Marta is Muire. <eng>Life and Work<gai> (Na Duilleagan Gàidhlig), 1951, Air. 12, t.d. 6.

1952. Bean Shamaria. <eng>Life and Work<gai> (Na Duilleagan Gàidhlig), 1952, Air. 5, t.d. 5.

1952. Dàn Sholaimh. <eng>Life and Work<gai> (Na Duilleagan Gàidhlig), 1952, Air. 8, t.d. 4.

1952. Dòmhnall Gorm. An Gaidheal Og IV. 6, 10, 16 (An Gaidheal XLVII).

1952. Mar A Chaidh Mac Nèill do Shealtainn. An Gaidheal Og IV. 12 (An Gaidheal XLVII).

1952. Fionn MacCumhaill. An Gaidheal Og IV. 14, 19, 22 (An Gaidheal XLVII).

1952. Mar A Fhuair Fionn Fiacail an Eòlais. An Gaidheal Og IV. 27, 30 (An Gaidheal XLVII).


[TD 250]

1952. Mar A Fhuair Fionn Bran. An Gaidheal Og IV. 31, 34, 38 (An Gaidheal XLVII).

1952. Eirig Fhinn. An Gaidheal Og IV. 39, 43, 45 (An Gaidheal XLVII).

1953. Oisean an déidh na Féinne. An Gaidheal Og V. 2, 6 (An Gaidheal XLVIII).

1953. An Dotair Bàn. Gairm, Air. 3, 21.

1953. Iain Thorcuill. An Gaidheal Og V. 10, 13, 17 (An Gaidheal XLVIII).

1953. Cath nan Eun. An Gaidheal Og V. 19, 21, 27, 30, 33 (An Gaidheal XLVIII).

1953. Dàn Clann Lir. An Gaidheal Og V. 38, 41. (An Gaidheal XLVIII).

1954. Dàn Clann Lir (air a leantainn). An Gaidheal Og VI. 6, 12 (An Gaidheal XLIX).

1953. Eaglais Chliamain an Ródal. <eng>Life and Work<gai> (Na Duilleagan Gàidhlig), 1953, Air. 1, t.d. 6; Air. 2, t.d. 7.

1953. Seann Eaglaisean Leódhais. <eng>Life and Work<gai> (Na Duilleagan Gàidhlig, 1953, Air. 8, t.d. 6; Air. 9, t.d. 8; Air. 10, t.d. 7; Air. 12, t.d. 6.

1954. Seann Eaglaisean Leódhais (air a leantainn). <eng>Life and Work<gai> (Na Duilleagan Gàidhlig), 1954, Air. 2, t.d. 8.

1954. Fiosaiche Pheitidh. <eng>Life and Work<gai> (Na Duilleagan Gàidhlig), 1954, Air. 3, t.d. 5.

1917-54. “Litir á Beàrnaraidh..” Litir sheachdaineach anns an <eng>Stornoway Gazette.<gai> Litir sheachdaineach an Gàidhlig fo’n ainm-phinn, “Calum Seòladair,” anns an <eng>Highland News.<gai> (Mhair so trì bliadhna, ach chan aithne dhuinn cuin).

Ann an Leabhraichean Sgoile Gàidhlig (Blackie):
Leabhar I. 43. Bratach MhicLeòid.
65, 67, 70, 73. Fionn.
Leabhar II. 2. Fionnghal NicDhòmhnaill.
28. Calum Cille.
Leabhar III. 23. Donnchadh Bàn Mac an t-Saoir.
29. Oisean an Tìr na h-Oige.
Leabhar IV. 16, 20. Deirdre.
43, 48. Niall MacLeòid Bheiriseigh.

Ann an Leabhraichean Leughaidh (Blackie):
Leabhar II. 47. Bratach MhicLeòid.
81, 83. Fionn.
133. Calum Cille.
Leabhar III. 63. Oisean an Tìr na h-Oige.
76. Donnchadh Bàn Mac an t-Saoir.
Leabhar IV. 16, 19. Deirdre.
39, 44. Niall MacLeòid Bheiriseigh.

Leabhraichean a dheasaich e airson a’ chlò:
1917. DAIN SPIORADAIL, le Calum MacNeacail.
1923. FEAR-SIUBHAIL NAN GLEANN, le Murchadh MacGille-Mhoire. (MacLabhrainn).
1925. DOMHNALLAN: Dàn an ceithir earrannan, leis an Urramach Dòmhnall MacCalum. (MacLabhrainn).


[TD 251]

I Hiuraibh O Chan Eil Mi Slan

(BHA sinn toilichte litir fhaighinn bho aon de ar leughadairean mu thimcheall an òrain so. Tha Mgr. Eóghan MacFhionghuinn, as Eige, ag ràdh gur h-ann anns an eilean sin a chaidh an t-òran a dheanamh o chionn ceud gu leth bliadhna na còrr, is chuir e thugainn sgeulachd an òrain, mar a chuala e i aig a mhàthair is aig a co-aoisean-se.)

Tha mi a h-uile ràithe a’ coimhead a mach airson an leabhrain mheasail sin a tha sibh a’ deasachadh fo’n ainm Gairm. Thainig e g’am ionnsaigh o chionn seachdain, agus chunnaic mi rud ann a dh’aiseag mo smaointean air ais gu làithean m’ òige. ’Se sin an t-òran a fhuair sibh a nall a Ceap Bhreatainn an Alba Nuadh. ’S tric a chuala mi mo mhàthair a’ gabhail rannan de’n òran an uair a bha mi ’nam bhalachan beag.

’Sann an Eige a chaidh an t-òran a dheanamh bho chionn ceud gu leth bliadhna air ais na còrr. ’Se bantrach a bha còmhnaidh air Bràighe na Cille a rinn e an uair a chaidh a fear a b’ òige dha ceathrar mhac a thogail leis a’ “Phress Gang” an ám cogaidhean Bhonibart. Bha aona teaghlach diag air a’ Bhràighe aig an ám sin, ged a tha e diugh ’na fhàsach fo roinich a ruigeas an chrios.

An rann leis an chuala mise an t-òran a’ tòiseachadh tha mi a’ faicinn nach eil e idir aca ann a Ceap Bhreatainn. Tha e a’ dol mar so:

’Sa Rìgh, gur mise tha fo mhulad
Bho latha Rudha Phuirt Bhàin.

Tha laimrig aig Rudha Phuirt Bhàin, agus ’sann an sin a chaidh na gillean a chur air bòrd a’ bhata a ghiùlain iad gu Tir-mór.

’Se Domhnall Gorm a bha air cheann a’ “Phress Gang” agus bha e air a sheanchas an so le seann dhuine gum b’ ann do theaghlach Shléibhte bha e. Beagan ùine an deidh an ama tha a’ bhantrach bhochd a’ bruidhinn air, anns an òran, chaidh e mach air cheann buidheann gu uchd buailidh. Là an sin, bha an dà fheachd air an tarruing suas ma choinneamh a chéile an òrdugh baiteal. Bha Domhnall Gorm air beulaibh a dhaoine air each aigeannach, lùthmhor, agus a’ coimhead glé thoilichte ann fhéin. Thionndaidh e ri feadhainn de shaighdearan, ’s a’ bualadh a bhois air a shliasaid throm, reamhar, thubhairt e: “’S math a tha mollachdan nam bantraichean a’ dol dhomh.” Ma gann a leig e am facal as a bheul, thainig peilear bho aon de ghunnachan móra nam Frangach agus fhuair Domhnall Gorm dha fhéin e.

Cha chuala mi riamh cunntas air an do thill mic na bantraich as a’ chogadh, agus cha mhotha a chuala mi dé bu shloinneadh dhaibh. Glé bheag a deidh sìth a bhith air éigheadh chaidh an sluagh a bh’ air a’ Bhràighe, còmhla ri gu leòir eile, fhuadach gu America gu àite dheanamh do chaoraich. Tha mi cinnteach gu bheil sìol nan daoine sin beò slàn an diugh ann an Alba Nuadh, agus ’sann mar sin a thainig an t-òran air ais thugainn thar a’ chuain. Guma fad a chumas iad suas òrain agus cleachdannan na seann dùthcha.

EOGHAN MACFHIONGHUINN,
Am Faoilleach, 1955.


[TD 254]

An Oidhche Bha I Sileadh A’ Bhrochain

[’Sann aig Lachlann Macleòid, a Barraidh, a tha a nis a’ fuireach ann an Glaschu, a chuala mi an sgeulachd éibhinn so, is chuir mi air pàipear i dìreach mar a dh’innis esan i.—FIONNLAGH DOMHNALLACH.]

CHA bu toigh le duine sam bith na bàillidhean. Ach, co-dhiùbh, bha aon chailleach ann am fear dhe na h-eileanan a bha gu math fada am mach orra—air na bàillidhean. Agus bha i sìos leis a’ mhàl—bha dha no trì de bhliadhnachan air a dhol seachad nach do phàidh i sgillinn ’s bha eagal oirre, an uair a thigeadh am bàillidh, gun cuireadh e mach as an tigh i.

Co-dhiùbh, latha bh’ ann an so, thainig i dhachaidh—’s cha robh aice ach gille nach robh sian de dhòigh ann, bha e car faoin dheth fhéin—’s thubhairt i ris . . . .

“Tha ’m bàillidh san ath bhaile an diugh; bithidh e ’n so am màireach, agus bithidh sinn air ar cur a mach as an tigh agus as an fhearann cho cinnteach ’s a tha sinn ann an so.”

“’Se naidheachd bhochd tha sin, a mhàthair” ars’ esan.

“’Sè” ars ise “ach tha ’m bàillidh a’ tighinn an nochd, air feadh na h-oidhche, agus theid thusa agus bheireadh tu leat an gunna—agus cuiridh mi fhéin an iurchair ann mun fhalbh thu—agus theid tha dha leithid so a dh’àite agus nuair a bhios am baillidh a’ dol seachad ort, dìreach marbh ann an sin e.”

“Ceart gu leòir” ars esan.

Nuair thainig an oidhche, thug a’ bhantrach an gunna làn dh’an ghille agus dh’fhalbh e agus ràinig e’n t-àite bha so, ’s cha robh e fada ann ’s an oidhche air dorchnachadh, nuair a thainig am bàillidh ’s as an dol seachad a bh’ aige chuir e crìoch air a’ bhàillidh. Cho luath ’s a chuir e crìoch air a’ bhàillidh thill e dhachaidh.

Ach, co-dhiùbh, nuair a dh’fhalbh esan, dh’fhalbh ise agus chuir i air poit bhrochain agus rinn i làn na poite de bhrochan, agus nuair bha i a’ smaoineachadh a bhiodh esan air tighinn faisg air an tigh—bha craobh goirid dh’an tigh—agus dhìrich i suas air a’ chraoibh agus shuidh i air meangan ann an sin, agus a’ phoit aice, agus nuair a bha esan a’ dol seachad thòisich i ri sradadh a’ bhrochainn an sud ’s an seothach—’s a’ bualadh airsan ’s a’ bualadh anns a h-uile àite.

Co-dhiùbh, chaidh esan dhachaidh ’s cha robh ise a stigh idir, ach ghabh i car ma chnoc agus thainig i dh’ionnsaigh an tighe air rathad eile agus chaidh i stigh.

“Seadh” ars ise. “Ciamar a chaidh dhuit?”

“O mharbh mi am bàillidh!”

“Glé mhath!”

“Ach, a mhàthair, ’s ann ann a tha ’n oidhche iongantach an nochd—nach eil i sileadh brochain.”

“Brochan!” ars ise.

“Seadh, tha i sileadh a’ bhrochain an nochd—nach seall sibh m’ aodach.”

“An dà thà gu dearbh fhein” ars ise “agus feumaidh mi do ghlanadh.”

Thug i ruith air a ghlanadh agus thug i dha a bhiadh.


[TD 255]

“’S fheàrr a nis falbh” ars ise “agus tiodhlaicidh sinn am bàillidh far nach fhaigh duine greim air. Agus dh’fhalbh iad agus thiodhlaic iad am bàillidh agus thill iad dhachaidh.

“Faodaidh tu nis” ars ise “a dhol a chadal; cha tig e’m màireach co-dhiùbh, agus cha tig e airson lathaichean!”

“O cha tig” ars esan “tha e marbh.”

Co-dhiùbh, chuir i ’n gille a chadal agus dh’fhalbh i fhéin air n-ais a rithist agus thog i’m bàillidh as an àite . . . as an uaigh as do chuir iad e, agus fhuair i seann chlosnaich de chaora, agus chuir i as an aite chianta e agus thiodhlaic i gu math e, agus dh’fheuch i ri fhalach cuideachd. Agus thill i dhachaidh.

’S dh’éirich iad an lathairne-mhàireach, ’s chaidh naidheachd nach d’thainig am bàillidh idir. ’S thainig an naidheachd as a’ bhaile eile gun d’ fhàg e. Cha robh ach feumaidh gun do dh’éirich rud-eiginneach do’n bhàillidh, agus chaidh an naidheachd ma chuairt. ’S ann a thòisich a h-uile duine ri siubhal airson a’ bhàillidh ’s cha robhar a’ faighinn sgeul na iomradh air.

Ach, co-dhiùbh, ’s iad a’ siubhal, có a bha dol seachad ach an t-amadan—mac na bantraich—agus dh’fhoighnich iad e . . . .

“An fhaca tusa no ’n cuala tu guth mu dheidhinn a’ bhàillidh?”

“Och” ars esan “mharbh mise am bàillidh!”

“An do mharbh thu e?”

“Mharbh.”

“’S dé a rinn thu ris?”

“Thiodhlaic mi e?”

“Cà ’n do thiodhlaic thu e?”

“O, thall ann an so—thugnaibh,” ars esan “’s coimhididh mise dhuibh far am bheil e.”

Dh’fhalbh iad ’s thòisich iad ri cladhach ann a sin ’s thainig a’ chlosnach orra.

“O ghaoil an àireimh, na bithibh a’ toirt feairt air an amadan ad, air neotha fàgaidh e a h-uile duine agaibh nas miosa na e fhéin. Thugnaibh dhachaidh!”

“Ach ’s iongantach gum bheil fios aig’ air rud-eigin . . .”

’S chaidh fear eile an null far an robh e, ’s dh’fhoighnich e dheth . .

“Cuin a mharbh thu ’m bàillidh?”

“Och, mharbh mi e ’n oidhche bha i sileadh a’ bhrochain!”

“An oidhche bha i sileadh a’ bhrochain?”

“Seadh, sin an oidhche mharbh mise ’m bàillidh.”

“Och, thugnaibh dhachaidh airson Nì Maireann no ni ’n duine sin amadan dh’an h-uile duine tha so. Bithidh e gàireachdaich gu bràth oirbh.”

’S cha robh ach dh’fhalbh iad dhachaidh ’s cha d’ fhuaireadh am bàillidh fhathast.

Chan eil fhios ’am dé cho fada ’s a fhuair a’ bhantrach as an fhearann ’s as an tigh, ach, co-dhiùbh, fhuair iad na b’ fhaide na bha dùil aca. Nam biodh am bàillidh air faighinn thuca an lathairne-mhaireach, bha iad air an cur as an tigh.

Sin mar a chuala mis’ e.


[TD 256]

[Dealbh]

“Gnothaich Bhoireannach”
Le
CAIRISTIONA NIC AOIDH.

AN cuala sibh guth riamh air An Ollamh Urramach Uilleam Greum? Canaidh móran, anns a’ cheud dol a mach nach cuala—no foighnichidh iad, fa chomhair na ceiste, an ann anns an Eaglais Shaoir no anns an Eaglais Stéidht’ a tha e! Ach nan canainn “an cuala sibh guth riamh air Billy Graham—cha bhiodh teagamh mionaid anns a’ chùis!

Tha a thurus an deidh baile nuadh a dheanamh de Ghlaschu—thatar an dòchas, co-dhiùbh! Cuin a chunnacas riamh roimhe dròbhan mar so de fhir ’s de mhnathan eadar Luain is Dòmhnach a’ dol a dh’ fheitheamh air facal Dhé. Abraidh cuid gu bheil móran dhiubh sin air am brosnachadh le iongantas is deasbaireachd, agus nach ann le cràbhadh no le diadhachd. Biodh sin mar a dh’ fhaodas, ’s neònach mur a faigh a’ mhór chuid aobhar is cothrom air an anam a rannsachadh.

A rìs, their na h-aimh-chreidmhich nach bi a chliù ach di-bhuan, mar oiteig

[Dealbh]
Billy Graham


[TD 257]

[Dealbh]
An <eng>“Glory”<gai>—bàta nan itealan—ann an Loch Euraboll. B’ann bhuaipe-se a chaidh itealain le biadh is fodar chun nan croitean bha fo shneachda.

ghaoithe, ach oidhirp sam bith a tha an taic ùrnuighe is adhraidh cho dùrachdach ’s a tha so, chan fhaod nach soirbhich leis. Is taitneach, co-dhiùbh, bhith a’ faicinn innleachdan an latha ’n diugh—dealbhan agus radio agus telibhisean—air an cur an greim gu facal Dhé a chraobh-sgaoileadh.

Is iomadh cruaidh-chàs agus teanntachd a thàinig an cois na droch shìde a bh’ againn air a’ gheamhradh so. Is iomadh dachaidh anns na ceàrnaidhean iomallach mu thuath a fhuaras air glé bheag bidhe agus mur a b’ e furtachd agus cobhair nam bàtaichean adhair, ’s ann air dhroch dhòigh a bha móran dhiùbh. Bha là ann, anns nach fhaigheadh tu an fhàrdach a b’ irisle gun bholla flùir is min-choirce, ach cha robh e comasach dhuinn ullachadh de’n t-seòrsa sin a dheanamh re linn a’ chogaidh, agus, mar sin, chaidh an cleachdadh ionmholta sin a fasan. Ach ’se mo bheachd-sa gun teid na mnathan sin a bha ’nan éiginn am bliadhna, an urras nach tachair an nì ceudna dhaibh tuilleadh ma ghabhas e seachnadh. Tha iomadh seòrsa bidhe an diugh air ullachadh ann a leithid de dhòigh ’s gun gléidh e a mhaitheas fad ùine mhóir. Tha iomadh seòrsa eanraich ann a tha blasda agus brìogh-mhor, leithid na <eng>“Maggi Soups.”<gai> Tha iad air an ullachadh ann am pacaidean beaga nach gabh móran rùim air an sgeilb.

Có a’ bhean-tighe nach eil an còmhnuidh an tòir air pìos àirneis air choireigin a bheir barrachd tlachd agus comh-fhurtachd


[TD 258]

do’n tigh. Fhuair mi forfhais bho chionn ghoirid air bòrd beag cho snog ’s a chunnaic thu riamh, air am faod thu obair sgrìobhaidh a dheanamh ’s tu ’nad shuidhe sa’ chathair mhóir ri taobh an teine. Tha cas phìobanach air a’ bhòrd, air a cumadh los gun téid i steach fo bhonn na cathrach air chor ’s gum bi am bòrd fhéin air t-uchd. Tha am bòrd so, mar an ceudhna, air leth freagarrach ri taobh na leapa ma tha biadh aig duine ri ghabhail ’na laighe.

Chan e a h-uile bean òg an diugh as urrainn poit-tea airgid a thoirt air lom ’s i ag ullachadh a’ bhùird airson luchd-céilidh. Ma leanas cùisean mar a thà iad, a’ dol nas miosa ’s nas daoire, ’s gann as urrainn dhi an tea fhéin a thoirt dhoibh! Ach a thaobh na poit-tea, gheibhear te glé shnasail ann an stàilinn aig prìs reusanta (seach airgead) agus cha bhi cùram ort gum feum i a sgùradh a h-uile uair a théid thu thoirt làmh oirre. Le soitheach siùcair is soitheach bainne de’n cheart seòrsa, cha bhiodh dìth eireachdais air do bhòrd. Agus ma tha toil agad bonnach air leth blasda is aotrom a bhith agad còmhla ris a’ chupan tea feuch am flùr “Be-Ro.” O’n cheud uair a dh’fheuch mise e, cha dùraig mi seòrsa sam bith eile a cheannach.

“Cha robh Samhradh riamh gun ghréin; cha robh Geamhradh riamh gun shneachd.” ’S cha robh Earrach riamh anns nach do chleachd a’ bhean tighe a bhith a’ glanadh ’s a’ sgùradh an tighe ’s a’ lìomhadh àirneis is ùrlair. Fhuair sibh an deagh chomhairle o Mhurdaig air an ràithe so chaidh, mu stuthan a bhitheas feumail air dhuibh a dhol am greim. Am faca sibh am <eng>“Polywhirl Rotary Polisher”?<gai> Bheir e lìomhadh grinn air an ùrlar ann am mionaid no dhà, agus chan eil e an deicheamh cuid de phrìs innealan lìomhaidh an dealain.

Anns a’ cheart bhùth chunnaic mi àsuig a bhitheadh math anns a’ chidsin, gu sònraichte aig ám ullachaidh a’ bhidh—innleachd a rùisgeas trì puinnd buntàta ann am mionaid!

Tha an saoghal uile a’ caochladh tuair aig ám Earraich, agus tha nàdur a’ sgeadachadh na dùthcha le ùralachd is àilleachd air nach amais sinne gu sìorruidh, ge be cho eireachdail ’s a bhios ar n-éideadh. Chan eil té dhinn nach miannaich riobagan ùra air choireigin mun ám so de’n bhliadhna, agus, a réir na chithear ’s na chluinnear gu ruige so, cha bhi e doirbh rudeigin rìomhach a chòrdas ruinn a lorg am bliadhna. Tha clò de gach seòrsa air a dheagh mheas airson còtaichean, deiseachan agus dreasachan, gu sònraichte an seòrsa clò cnapach a bha cumanta fad a’ gheamhraidh. A Ameiriga, tha <eng>“boucle”<gai> air a thighinn thugainn a rithis, agus ’se deagh naidheachd a tha ’n sin.

Tha aon rud cinnteach, gun cuir thu feum air còta dìonach a gheamhradh ’s a shamhradh anns an dùthaich so, agus, an diugh, tha móran de chòtaichean de’n t-seòrsa sin eireachdail gu dearbh. Gheibhear iad ann an clò agus ann an sìoda molach, agus ad shnog ’nan cois.

Chualas o chionn ghoirid gu bheil inneal fighe ùr air a chur an uidheam le fighidh Bhràigh Mhàirr. ’S coltach gum fighear ceithir fichead sreath ’s a deich leis ann am mionaid. Ma shoirbhicheas leis an inneil so, chan fhaod nach toir e nuas prìsean an aodaich. Tha aodach fighte Bhràigh Mhàirr gun teagamh snasail agus grinn, ach ’se fìor chorra thé as urrainn dusan no trì nota deug a thoirt air <eng>“twin-set.”<gai> Uimhir eile, agus cheannaicheadh tu fhéin beairt fhighe.


[TD 261]

Air lorg nan Eun an Leódhas
Le DOMHNALL MACCOINNICH

AGUS chruthaich Dia gach eun iteagach a réir a ghnè; agus chunnaic Dia gu robh e maith. Agus bheannaich Dia iad ag ràdh, Fàsadh an eunlaith lìonmhor air an talamh. (Gen. 1, 21, 22).

Fhuair Eilean Leódhais a dheagh chuibhrionn de na h-eòin, an àireamh agus an gnè, agus chan eil e móran air dheireadh nuair a choimeasar e ri Tir-mór. Tha grunnan sheòrsa air Tir-mór nach eil a’ tadhal Leódhais mura tig iad ann air an turus gu tuath as t-earrach no air an turus gu deas san fhoghar. Tha iad ann o’n iolaire gu ruig an dreadhan-donn a tha againn an còmhnuidh agus tha iad ann o’n eala gu ruig a’ chrìonaig bhuidhe no dreadhan-a-chinn-bhuidhe <eng>(goldcrest)<gai> a tha a’ tadhal oirnn aig amannan sònraichte de’n bhliadhna. ’S e dreadhan-a-chinn-bhuidhe so eun cho meata, meanbh ’s a tha ’measg nan eun gu léir is cha sheas e idir ri uimhir de fhuachd is chruadal agus a sheasas an dreadhan-donn. Cha b’ aon uair a chunnaic mi e a’ tighinn a steach an tigh agus a’ gabhail fasgaidh ann o shneachd is ghaillionn. ’S e sin mar a chunnaic mi e a’ cheud uair a riamh an Leódhas. Thàinig e steach air an uinneig air là fuar stoirmeil agus rinn e a spiris air a tarsannan gun sgàth no eagal roimh dhuine. Tha e peatail, dachaidheil ri daoine ged a tha a dhachaidh mar is trice anns na coilltean agus na doireachan giuthais—nì nach fhaigh e ro phailt ann an Leódhas. Chan eil móran cudthrom ann ach na th’ ann a dh’ itean; marbh, ’s gann a ghluaiseas e an cothrom tomhais.

Air an làimh eile ni an dreadhan donn e fhéin ri àite sam bith. Ruithidh e troimh chruaich is chám is tollaidh e troimh bhruaich is bhearradh ’s mar sin théid aige air dol as o a naimhdean gu léir, o’n ghaillionn as gairbhe gu na cait as caraiche. Tha an dreadhan-donn glé phailt anns an eilean. Ni e nead cunbhalach, dìonach, cho falaichte, agus, mur a dean an radan fhéin a creachadh, bithidh i agus an t-àl lìonmhor a tha innte sàbhailt’ o na spùinneadairean uile. Cha chùram nach sìolaich iad agus chì thu mu mheadhon an t-samhraidh sgaoth de na h-iseanan beaga a’ leum ’s a’ sgiathalaich gu tubaisteach mu sgeirean a’ chladaich is chlachan nan allt. Aig an ám sin tha e furasda greim fhaighinn orra. Tha òran bòidheach da-rìribh aig an dreadhann-donn.

Eadar an iolair agus an eala air an dara ceann is an dreadhann-donn is a’ chrìonag-bhuidhe air a’ cheann eile tha iomadh seòrsa agus gnè, cumadh is meud. Tha na h-eòin fala ann o’n iolair gu ruig seabhag bheag ghorm na mòintich <eng>(merlin);<gai> na clàr-chasaich o’n ghèadh-ghlas gu ruig an crann-lach <eng>(teal)<gai> am measg nan tunnagan a tha ro lìonmhor; eòin na doimhne mar a tha an sùlaire <eng>(gannet)<gai> am burabhuachaill <eng>(northern diver)<gai> am buthaid <eng>(puffin)<gai> agus an càirdean; eòin na tràghad, na trìleachain, ’s na feadagan; na h-eòin sgrìobaidh, am fitheach is a chuideachd; na faoileagan is móran eile mun ruig sinn na h-eòin ceileiridh as lìonmhoire a tha ann. Dh’fhaodaichte gu leòir a sgrìobhadh mu an deighinn-san.


[TD 262]

Bu taitneach leam riamh ’s is caomh leam fhathast a bhith siubhal nam mòintich ’s nan lòn, bhith dìreadh nan creag, a bhith lorg anns na claisean ’s ri taobh nan sruthan, bhith plubadh gu eilean air loch, bhith lorg air an tràigh measg gharbhlach is ghainneamh, a’ cuartail nam preas is nan lios agus a’ dìreadh nan craobh air lorg nan eun, an nead, an dachaidh, an cleachdaidh ’s an dòigh. Tha cuid dhiubh as fhiach bhith ’gan tadhal a bheir teagasg gach turus a théid neach ’nan còir, cuid a tha rianail is bàidheil ri chéile, cuid eile tha streupach is eudmhor ’nan dòigh. ’S mór a dh’fhoghluimeas duine, agus nach eil e comasach dha fhiosrachadh air dòigh eile, le bhith suidhe sìos car ùine bhig am falach air na h-eòin a tha trang a’ deanamh nid no a’ toirt aire dhaibh am feadh a tha iad ri sabaid airson raon cosnaidh no airson céile. Tha tòrr àbhachdas is spòrs am measg nan eun agus tha iad ait éibhinn aig ám na suirghe.

Tha feadhainn de na h-eòin a tha fiata, fiadhaich, faiceallach ’nam faire agus chan eil e furasda faighinn ro fhaisg orra. Tha e glé fhurasda teicheadh a chur air a’ ghèadh ghlas, air a’ ghuilbneach agus air an liath-throsg <eng>(fieldfare).<gai> Chan fhaighear ro fhaisg a bharrachd air a’ chuid as motha de na h-eòin mara no air teaghlach na seabhaige. Tha an guilbneach air aon de na freiceadain as dìlse a gheibhear air mòintich no air cladach. Mas urrainn da idir, cha leig e do eun sam bith a bhith air a ghlacadh le duine no le beathach. ’S iomadh gìomanach a thill dhachaidh le ’ghunna lom is abharsaic falamh a’ cur coire air a’ ghuilbneach no air an fharsbaig mhóir. Tha an fharsbag ro eòlach air a’ ghunna, chionn ’s iomadh de a càirdean a chaidh an toirt gu làr leatha ann an lorg a’ chall a tha iad a’ deanamh air iseanan òga, maoth, gu h-àraidh air àil eòin nam mòintich ’s nam monaidhean, mar a tha a’ chearc-fhraoich, an naosg, an fheadag, is a’ churracag. Cha tàrr àil na tunnaig, na lacha no na leirg as bhuaipe ach le cho ealamh ’s a tha iad air tomadh fo’n uisge agus snàmh gu smiorail fo bhruaich na h-aibhne. Bheir na h-eòin bheaga mar sin an car eadhon as na balaich a shaoileas gu bheil iad air na h-àil a chuartachadh anns an linne.

Tha ùghdarras mór aig an fharsbaig air a’ bhannal do’m buin i fhéin. Cha tog faoileag ugh no eile thar an làir ma tha farsbag faisg air làimh neo bìdh rud thuice. Tha roinn an leómhainn aice an còmhnuidh de’n chreich. ’S e an fharsbag an fhaoileag mhór leis na sgiathan dubha. Tha rithist anns an teaghlach sin, an fharsbag bheag, le ’sgiathan dubha cuideachd, agus i car nas lugha. Tha na faoileagan gu léir gionach, goirteach, agus togaidh iad truilleis sam bith mar is trice, ach ’s e an fharsbag an aon aca a théid an sàs ann an closaich beathaich. Ma chì thu faoileag ghlas odhar ag itheadh cairbhe comhla ris na fithich is na starragan faodaidh tu bhith cinnteach gur e farsbag òg a tha innte. Tha na faoileagan gu léir o dhà bhliadhna sìos air an còmhdach le itean de’n t-seòrsa so,—ódhrag, mar a theireadh sinn ’nar balaich òga, ’n dùil gum b’ iad bu shine—agus chan eil e furasda eadar-dhealachadh a dheanamh eatorra nuair a tha iad òg, ach tha an comharra ud air an fharsbaig. Cuideachd, creachaidh i nid, agus marbhaidh is ithidh i iseanan òga sam bith air am faigh i an cothrom, ach cuiridh sgaoth math de na steàrnagan no na curracagan teicheadh


[TD 263]

oirre. Ged a dh’itheas a’ chuid as motha de na faoileagan uighean is iseanan maotha, cha tric a tha togradh aig gin eile aca ach an fharsbag a dhol an sàs ann an cairbh. Tha faoileag an sgadain mu mheud na farsbaig as lugha, le sgiathan is druim gorm, gob làidir, buidhe le cromadh ’na bhàrr mar a tha aig na farsbagan. B’ àbhaist do bhaile Steòrnabhagh a bhith cur thairis leotha so, agus gu fortanach bha iad pailt anns a’ bhliadhna so chaidh seachad. Neadaichidh iad air mòintich no air creig, ’nam buidheannan, comhla ri faoileagan eile, no ’nan aonar.

Tha a rithist an fhaoileag chumanta, nas lugha ach coltach ri faoileag-an-sgadain. Le chéile tha iad air dà eun cho snasail, grinn ’nan iteach ’s a choinnicheas riut, gun ròine a dh’eadar-dhealachadh eatorra an ite no an dath ach a mhàin an cumadh a’ ghuib is an dath nan casan. Tha iad furasda am peatadh agus goididh iad an deagh chuid de bhiadh nan cearc. Chithear iad so a’ neadachadh, mar is trice, air eileanan nan loch, air mòintich; cha deòin leotha dhol an àrainn creig le’n nid.

Chì thu faoileag a’ chinn duibh an sud ’s an so as t-samhradh: creutair beag, bòidheach eile. ’S i so an fhaoileag as lìonmhoire a tha san rìoghachd ged nach eil i ro phailt ann an Leódhas. Mun tig an geamhradh falbhaidh an ceann dubh ach aon bhall dorch’ mu chùl a cinn. Tha i math air goid an éisg o na h-eòin eile. Ged a tha i sin bradach, chan eil i idir ’na meirleach cho mór ri faoileag ghlas an earbaill fhaide, am fasgadair <eng>(sgua)<gai> mar a theirear rithe; no Ailean Salach, mar a bhaist am Bucach i, a chì sinn as t-samhradh a’ goid nan sìol o na steàrnagan bochda a tha cho trang, dìcheallach ag iasgach airson an gineil. Tha aon eile de’n bhannal so a chithear a’ sgiathalaich mu na cladaichean is air eileanan na mara—an “ciodabhuig” <eng>(kittywake)<gai>—a fhuair a h-ainm o’n sgreuch a tha i daonnan a’ deanamh. Tha i mu mheud na faoileagan as lugha agus peatail, càirdeil, tric dlùth air eathraichean a’ cur lìon beag, no air tràigh aig ám creagachd. Tha a casan-se dubh. Chan eil sinn ro-chinnteach gu bheil i a’ neadachadh anns an eilean.

’S ma dh’fhaoidte, mur eil thu eòlach air na h-eòin mara, gun saoil thu nuair a chì thu am mulcaire air sgéith no air creig gur faoileag e cuideachd ach tha e glé eadar-dhealaichte. Buinidh e do’n àl ris an abrar sa’ chainnt eile na <eng>“petrels.”<gai> Tha e glé choltach ris an fhaoileig anns an dath ach tha a sgiath caol agus buille nas cabhagaiche aige. Tha a shiubhal astarach agus tha e ro-dhuilich dha greim a dheanamh air an lic anns a’ chreig far a bheil an aon ugh a tha e a’ gur. ’S minig a bheir e sè no seachd a dh’ionnsaighean mun téid aige air laighe sìos. Tha am mulcaire air fàs glé lìonmhor o chionn ghoirid. ’S e nì àraid a th’ ann gu bheil tòrr de na h-eòin aig nach eil ach aon ugh sa’ ghur a’ dol am feabhas agus cuid eile aig a bheil cho math ri dusan ugh sa’ ràithe bliadhna a’ dol air ais an àireamh. Chan eil teagamh nach ann aig daoine a tha a’ mhór-choire ri so. ’Nar cloinn, b’ aithne dhuinn na h-eòin so fo’n ainm cearcan mara. Tha na h-ainmean fulmair agus eun-crom air an cleachdadh ris an eun so an deifir àiteachan. Tha barrachd aca a nis r’a fhaicinn ri neadachadh a h-uile bliadhna mu chreagan an eilein.


[TD 264]

Tha an steàrnag air aon de na h-eòin a tha a’ tadhal againn as t-samhradh. Ni i imrich cho fada deas ri ceann-a-deas Africa no eadhon cho fada ri Patagonia. Tha eun-eòlaich ag innseadh dhuinn gun cruinnich iad bho na tìrean a tuath san fhoghar gu àitean sònraichte an ceann-a-tuath Alba agus gu falbh iad an sin ’nan sgaothan móra sìos a deas. An eilean Leódhais tha iad a’ neadachadh air eileanan, sgeirean is tràighean. Ni lagan faoin air tràigh no glasaich, no slochd aotrom air sgeir an gnothach airson nid. Tha e nas dualtaiche dhoibh neadachadh ’nan sgaothan móra ged a chithear paidhir no dhà air leth air sgeir an dràsda ’s a’ rithist. Mu fhichead slat a mach o’n rudha ris an can iad an Grianan, am baile Sheisiadair, tha eilean beag air a bheil feur glas is toman murain a’ fàs. Tha e lom fuar, aonaranach, fad geamhraidh is earraich gun bheathach no eun air àrainn gu aon mhadainn anns a’ Chéitinn an cluinnear sgreuchail is sgiamhail nan steàrnag mun cuairt air, ’s tha an t-eilean geal agus sgaoth eile os a chionn. Tha na ficheadan dhiubh ann a’ neadachadh taobh ri taobh agus bithidh e ’na cheist do na h-uile a chì iad cionnas a lorgas iad an àil fhéin nuair a thig na h-iseanan a mach. Tha an t-iasgach agus am biadhadh a’ leantainn fad an t-samhraidh ’s tha an sgiamhail ’s an sgreuchail a’ sìor fhàs leis na h-àil, agus air aon mhadainn deireadh foghair tachraidh dhut ionndrainn an onaghal ’s bidh an t-eilean lom, tosdach ann an closd na h-aonrachd, gun sgaoth no sgiath os a chionn. Falbhaidh iad air madainn mun éirich duine anns a’ bhaile,—làn san anmoch ’s lom sa’ mhoch-thràth. Tha an steàrnag smioral, sgairteil, deiseil gu dìon a nead agus a h-àl, agus fiachaidh i ri teicheadh a chur air duine no creutair cronail sam bith a thig faisg air an ionad-nead. Ni cuideachd aca a’ chùis air ruaig a chur air farsbaig no air starraig a dh’fhiachas ri tighinn ro dhàna. Tha an t-ainm gobhlan-gaoithe-na-mara air a chleachdadh sa’ Bheurla airson na steàrnaige. Tha a dha no thrì a sheòrsa dhiubh ann, agus e glé dhuilich eadar-dhealachadh a chur eatorra. Tha an dà ainm steàrnan agus steàrnal air an cleachdadh. Tha iad gu léir aotrom, siùbhlach, aoibhneach ’nan gluasad agus coltach an cumadh ris a’ ghobhlan-gaoithe, agus le chéile, tha iad a’ deanamh imrich thugainn as t-samhradh agus a’ dol fada, fada gu deas nuair a dh’fhàgas iad sinn.

(R’a leantainn)

[Sanas]


[TD 271]

Sneachda Mór Mhàbou
Air a recòrdadh le CALUM IAIN MACLEOID, Alba Nuadh.

’S ann o mo charaid Ioseph Peatan, Medford, 55, Rathad Bhoynton, Mass., a fhuair mi an sgialachd a leanas.

Nuair a bha iad uile deas ag innse mu gach sneachda mór a chunnaic iad riamh anns gach àite eadar Maine is Michigan, chuir Eachann Mór sgonn tombaca bho liop gu liop is thilg e smugaid-splongaidh, mar a theireadh e fhéin, a leth bhàth an teine le sgread, is thòisich e.

“Bha mi ann an iomadh àite ’nam là ach ’sann san àite so fhéin, am Màbou, a chunnaic mi an sneachd bu mhotha a bh’ ann. Thàinig ám an t-sneachda ach cha tàinig sneachd; ’sann a thàinig sìth is socair-adhair nach cualas riamh a leithid. Chluinneadh tu fuaim prìne a’ tuiteam air a’ chladach, ged a tha sinne còrr is trì mìle o’n chuan. Mhair so móran làithean a’ cur eagail troimh gach beathach is duine, troimh gach feòil, gach fuil, gach cnàmh is smior na cnàimhe. Cha robh am bàs fhéin a leth cho sàmhach seach na cùirtean a bh’ ann. Mu dheireadh thall thòisich an sneachd, mar a thuirt an t-Innseanach, “Sneachd mìn, sneachd mór, sneachd beag,” ach ’sann an so a bha gach uile sheòrsa de shneachd mór is beag, is eadar a bhith mór is beag, a’ tighinn ’na chlòimhnean ’s ’na phlàsdan. Ma bha thu airson do làimh fhaicinn mu choinneamh d’aodainn fhéin dh’fheumadh tu an sneachd a bhualadh air falbh le làimh eile; mur a dèanadh thu streap bhiodh thu air do thiodhlacadh ’nad sheasamh. Mar bu mhotha a dhèanadh tu tàmh ’sann bu mhotha a bha e a’ cur an t-sneachda, o là gu là, o oidhche gu oidhche, o seachdain gu seachdain. Chan fhaiceadh tu beinn no lag, craobh no tigh. Cha robh a’ Bheinn Bhiorach ach ’na cnocan beag, is cha robh a h-uile duine a’ faighinn neart ach mar a b’ fhèarr a b’ urrainn daibh, eang air eang.

Ach, co-dhiùbh, là de na làithean smaoinich mi air sùil a thoirt air mìosachan a bha ’na chrochadh air cromag aig an dorus, is mar gum buaileadh tu mi eadar an dà shùil fhuair mi clisgeadh. Bha e a’ teannadh air ám an earraich, ám an deasachaidh, ám an iasgaich, ám an treabhaidh, is ám na h-ùine a chuireas beatha ùr anns gach nì a bhios a’ fàs.

Bha an là dorcha, dubh. Cha robh grian r’a fhaicinn ach neòil phlodach, dhrùidhteach, bhlàth, agus ann an ùine ghoirid shil an t-uisge, ’s an dìle. Shil an t-adhar o cheann gu ceann, o thaobh gu taobh, is bha ’n àirde ’n ear gu doineannach. Bha ’n dòmhladas uisge a’ falbh ’na leum. Bha craobhan móra a’ falbh le car-a-mhuiltein ’s a’ dol ás an t-sealladh ann an tuill mhóra a bhos is thall. Bha tuiltean àrda air gach allt is abhainn, o cheann gu ceann de’n dùthaich. O Rìgh, bidh cuimhne agam gu bràth air na làithean a bh’ann, air an tein-adhair, ’s air an dealanach. Ged a thigeadh an oidhche cha tigeadh an dorchadas. Chitheadh tu an teine a’ leum o àite gu àite, agus, a’ losgadh an t-sneachda ’na chnapan dubha thall ’s a bhos. Thàinig mu dheireadh crìoch air an droch shìde ach fhathast chan fhaighinn nì ach sneachd anns gach àite. An là-rna-mhàireach


[TD 272]

ghabh mi a mach is chuir mi am bàta air dòigh airson iasgaich. An là an deidh sin shlaod mi a dh’ionnsaigh a’ chladaich e. An uair a bha mi a’ ceangal a’ bhàta leis an acair-thìr, ’s mi ’nam sheasamh ann shleamhnaich an snaidhm is dh’fhalbh mi-fhéin ’s mo bhàta leis an tuil. Thuit mi air mo dhruim ach fhuair mi mi-fhéin is mo bhàta air an gabhail a stigh fo’n t-sneachd, ’s an ùine ghoirid cha robh neonaidh r’a fhaicinn ach reul an t-soluis o’n thàinig mi a stigh. Thog mi mo ràmh ri àird mo làimhe ach am bualinn nì os mo chionn. Cha robh nì a b’ urrainn domh a dhèanamh ach mo bhàta a stiùireadh mar a b’ fhèarr a b’aithne dhomh.

Mu dheireadh thall dh’aithnich mi gu robh mi air stuaghan na h-acarsaid. Cha robh sian r’a dhèanamh ach cumail orm oir b’ eòlach mi o m’òige air an rathad a bhithinn a’ gabhail a dh’ ionnsaigh a’ chuain mhóir. Bha mi ùine mhór a’ tarruing nan ràmh mun do sheall mi air thoiseach orm. An ceann a h-uile tacain dh’ éirinn ’nam sheasamh anns a’ bhàta ach am buailinn gu dé a bha os mo chionn ach cha ruiginn air sian. Ghlaodh mi, sgriach mi, is ghearain mi ach cha chluinninn ach mo ghuth fhéin a’ tighinn air ais. Cha robh duine a’ dèanamh furtachd rium no idir cuideachadh—O Rìgh, ’s mise chuimhnich air gach nì, air mo dhachaidh, air a’ mhnaoi, air a’ chloinn ’s air gach nì a bh’ agam. Rinn mi sradan ùrnuigh ach tha mi cinnteach nach robh móran feum innte. Bha mi caillte gu deimhinn. Nuair a thigeadh an samhradh ’s a dh’ fhalbhadh an sneachd gheibheadh iad mo chorp air a’ chladach, b’ iad sin mo smaointean. Thàinig snighe air mo shùilean agus crith-chrithnich ’nam fheòil. Caillidh mi mo lùths a h-uile uair a chuimhnicheas mi air an staid san robh mi, mar chì sibh péin an dràsda. An ceann ùine mhóir chithinn air thoiseach orm reul soluis, is mu dheireadh thall bu léir dhomh gach nì a bha mun cuairt dhomh. Bha sneachd o thaobh gu taobh de’n acarsaid is gu h-àrd os mo chionn, ’s cha ruiginn air no taing leis an ràmh. Bha gach nì soilleir is a’ boillsgeadh le mìle rionnag. Bha bioran deigh, tha mi deimhinn, trì fichead troigh air fad air a chrochadh os mo chionn; chan fhaca tu sealladh riamh cho bòidheach. Ràinig mi mu dheireadh bial na h-acarsaid is fhuair mi a mach o’n t-sneachd. Thug mi taing do na h-uile gu robh mi a’ faicinn soluis an là is na gréine mun cuairt. Bha a’ ghaoth bog, blàth, is thug mi taing do gach nì, rùin mo chridhe. Thug mi sùil san uisge is fhuair mi clisgeadh mo bhàis, chan aithnichinn mi-fhéin.

Dh’fhàs mi glas, dh’fhàs mi fiarshuileach; bha rioban fiasaig air m’ aodann. Chunnaic mise daoine a bhith ’gan tiodhlacadh a bha na bu choltaiche, mas mì a bh’ ann? Ach bhuail smaoin mi a dhol a mach air a’ chuan mhór far am bithinn ag iasgach iomadh là is bliadhna. Bha a’ ghrian blàth is a’ ghaoth air mo chùl, an cuan gu socrach. Dh’fhàs mi cho sòlasach ’s nach tug mi fainear mar bha’n ùine a’ dol seachad, ’s an t-astar a bha mi a’ dèanamh, ach mo dhochann, ann am prioba na sùla stad am bàta ged a bha na siùil làn. Chuir mi mo dhà ràmh ris ach an toirinn gluasad air; bha e’n sàs gu cinnteach agus mise cuideachd. Cha robh dol ás agam air, air ais, air adhart, no o thaobh gu taobh. Thug mi sùil air thoiseach orm is b’ e sin an fharsuingeachd. Bha mi aig oir a’ chuain mhóir. Thug mi sùil eile sìos


[TD 273]

aig toiseach mo bhàta is gu fada, fada air falbh chithinn daoine a’ dol mu’n obair a’ togail an casan os an cionn, is brògan fiodh orra. Gu cinnteach ’s gu deimhinn ’s e CHINA d’a rìribh, rìribh a bh’ ann. Ghabh mi eagal is clisgeadh gun tuitinn thairis is thug mi fiachainn eile air tilleadh air ais. Thug mi sùil os mo chionn ach gu dé an nì a bha ’gam chumail ’nam stad. Cuiridh mise geall nach creid sibh an fhìrinn. Bha crann mo bhàta an deidh a dhol an sàs san adhar. A Rìgh a nis gu dé a bha mi dol a dhèanamh? Ach smaoinich mi air mo sgithinn mhóir a bha daonnan agam anns a’ bhàta. Ghlac mi i ’s ghabh mi suas an crann. Ghearr mi toll mór san adhar mu’n chrann is mu dheireadh bha mi fuasgailte. Thug sin mór thoileachadh do m’ chridhe. Ge be air bith dé’n reusan a bhuail mi sheas mi air bàrr a’ chroinn, is chuir mi mo cheann troimh ’n toll, agus gu dé bha’n so ach lobhta bheag san adhar ’s i làn de gach nì.

Chuireadh e iongantas ort gu là do bhàis. Bha seann rionnagan móra is beaga ann nach boillsgeadh tuilleadh, seann ghealaichean a bha air liathadh, boghaichean-froise a chaill an dath, stoirmeannan a chaill an diog, gaothan nach gluaiseadh, rionnagan a chaill an smud, tàirneanach a chaill a fuaim, beithir, dealanach ’s tein-adhar a chaill an solus, is bha aon ghrian mhór ann a chaill a feum san uair; ’s e dorchadas a mhàin a bha tighinn aisde. Bha a h-uile nì ’na thòrr thall ’s a bhos. Mo chall ’s mo dhìochuimhn’ theap mi dìochuimhn’ a dhèanamh air na fuachdan, na reodhadhan, na seann sneachdannan ’s iad air blàthachadh ’s air dubhachadh. Bha neòil ann nach snàmhadh nas motha, liath-reodhadhan ’s iad air fàs uaine, ’s rudan nach b’ aithne dhomh idir ’s iad air fàs uaine, cruaidh, criomanach ’nam mìltean thall ’s a bhos.

Dh’fhàs mi sgìth a’ coimhead mun cuairt agus theirinn mi do’n bhàta ach cha do dhìochuimhnich mi air pìos de’n adhar a chur ’nam phòca. Fhuair mi as is thug mi mo dhachaidh orm.

Cha toireadh duine creideas dhomh air na bha mi ag innseadh dhaibh fad treis ùine mhór ach mu dheireadh chuimhnich mi air a’ phìos adhair a bha ’nam phòca, is thug mi sin a mach. Bha na rionnagan a’ boillsgeadh mar a bha iad riamh. Gu dé a dhèanainn leis a’ phìos cha robh fios agam iomadh là, ach, co-dhiùbh, thàinig e steach orm paidhir mhocaisean a dhèanamh air agus ’s iad a bha math. Cha leigeadh tu leas solus sam bith a bhith agad oir bha na rionnagan a’ soillearachadh an rathaid fada, fada air thoiseach orm. Chosg mi fad a’ gheamhraidh is iomadh geamhradh o sin ’gan caitheamh gus an là an diugh, is “cha tàinig toll orra riamh.”


[TD 275]

An Sgeilp Leabhraichean

<eng>Magne Oftedal, The Village Names of Lewis in the Outer Hebrides.<gai>
Ann an <eng>Norsk Tidsskrift for Sprogvidenskap, Bind XVII. Oslo, 1955.<gai>

THA ùidh mhór aig na Lochlannaich anns na h-Eileanan a Siar. Thug na Gaidheil Innse Gall air na h-eileanan sin, agus gu cinnteach ’s fheudar gun do chuir na Lochlannaich fo an smachd iad, nuair a chì sinn iad breac le ainmeannan Lochlainneach. Ach tha iomadach nì am falach oirnn a thaobh eachdraidh an ama sin a dh’fhaodas a bhith air fhuasgladh fhathast, agus ’se sin a tha toirt air Lochlannaich a bhith a’ triall do’n dùthaich againn, a’ deanamh rannsachadh ’nar cànain, ’nar litreachais, ’nar ceòl, agus ’nar n-eachdraidh. Tha iomadh nì ’nar caitheamh-beatha-ne a tha a’ cur solus air an eachdraidh fhéin, is tha iomadh nì air a thoirt am follais ’nan rannsachadh-san a tha a’ cur solus geal air an eachdraidh againne.

Thainig Magne Oftedal gu ruig Leódhas, agus a bhean cuide ris, ann an 1950, is thug e mu naoi mìosan anns an eilean, a’ fuireachd ann an Liurbost, a’ comhradh ris a h-uile duine, is a’ toirt làmh-chuidich leis gach obair a bha dol. Chunnaic mi e là samhraidh ann an Steòrnabhagh, is dh’innis e dhomh, ann an Gàidhlig Liurboist, gu robh an làraidh gu bhith aca am màireach, gus a’ mhòine a tharruing. Feumaidh gu robh a chluais is a pheann air ghleus, oir tha e ag innse dhuinn a nis gu bheil leabhar leis ’ga chur an clò an dràsda, air a bheil an t-ainm, <eng>The Gaelic of Leurbost, Isle of Lewis.<gai>

Tha suas ri leth-cheud duilleag anns an alt a tha aige anns an <eng>Norsk Tidsskrift,<gai> is tha sia fichead ainm baile is a sia aige an sin, le mìneachadh air a’ mhór-chuid dhiubh. Chan eil e buntainn, anns an alt so, ach ri ainmean nam bailtean a thà, no a bhà, air an àiteachadh. Chan eil na bailtean ann air fad—chan eil sgeul air Cléit, air Tobhta Rainich, air a’ Phàirc, no air Eagletown ann am Baile Phabail fhéin, ach tha gach ainm baile ann a tha air map an <eng>Ordnance Survey (1")<gai> a chaidh an clò an 1947-48. Tha na h-ainmeannan air an sgrìobhadh a rèir an fhuaim, le dòigh litreachaidh glé fhaisg air an dòigh a chleachd Borgstrom. ’Se glé bheag a mhearachdan a dh’fhàg cluais bhiorach an ùghdair as a dheidh.

’Se 126 àireamh nan ainmeannan a tha Oftedal a’ bruidhinn mu’n deighinn, is tha e a’ deanamh dheth gur h-e ainmean Lochlainneach a tha ann an 99 dhiubh sin. Ann an naoi eile tha measgachadh de Ghàidhlig is de Norse. Tha 11 ’nan ainmean Gàidhlig, 2 am Beurla, agus 5 air nach eil e a’ toirt beachd. Le iomadach ainm chan eil e cinnteach dé bh’ ann o thùs. Dh’fhaodadh gur h-e a’ chiall a bh’aig Steòrnabhagh <eng>“star bay” (Stjornuvágr)<gai> no <eng>“rudder bay”


[TD 276]

(Stjórnarvágr).<gai> Tha còrr is leth-cheud tuath air an robh an t-ainm <eng>Sandvìk<gai> ann an Lochlainn, is móran eile an Innis Tile. Tha ainmean le <eng>saetr<gai> no <eng>setr<gai> (mar tha Siadair 7c) glé chumanta an Lochlainn, an Arcaibh, an Sealtainn, an Cataibh agus an Innse Gall, ach chan eil gin dhiubh sin an Innis Tile, rud a tha a’ sealltainn gu bheil na h-ainmeannan sin nas sine na àiteachadh Innis Tile. ’Se tha ann am Brù drochaid, agus is beag an t-iongnadh ged a thigeadh fear as le a bhrògan! Is iongantach mura robh crò-chaorach o chionn fhada ann an Cròir, agus mura tug na Lochlannaich an seagh sin de’n fhacal <eng>kró<gai> bho na Gaidheil. Is dòcha gur h-i a’ chiall a th’aig Gallsann <eng>(Galson) “crossing place of a hog or hogs.”<gai> Is dòcha gur h-e an t-aon ainm a th’againn ann an Suaineabost agus ann am MacSuain, ged a tha eadar-dhealachadh fuaim orra. Is iongantach mura h-e tuath a’ cheannaiche-shiubhail <eng>(“peddler’s farm”)<gai> a th’ann am Mangersta. Tha e coltach gun d’fhuair Pabail a ainm air sgàth cléirich Cheilteach a bhith a’ còmhnaidh ann. Chan e sin an t-ainm a gheibh e an diugh. Is fhada o bha garraidhean ann an Garrabost. Dh’fhaodadh gum b’ann aig fear d’am b’ainm Gromr a bha baile Ghrimsiadair, agus dh’fhaodadh gur h-e so an t-ainm a bh’aig Domhnallaich Shléibhte (Domhnall Gorm).

Tha iomadach nì anns an leabhran so as fhiach beachdachadh air, is tha sinn an dòchas gun toir Magne Oftedal ionnsaigh air ainmean-àitean eile ann an Leódhas, nuair a gheibh e Gàidhlig Liurboist o’n chlò.

R. Mc. T.


<eng>H. A. Thurston, Scotland’s Dances. 160 t.d. (Bell, 11/6)<gai>

’S leabhar beag feumail a tha so do dhuine nach eil ro fhiosrachail mu dhannsa, is mu eachdraidh nan dannsam Albannach is Gaidhealach. Ged nach eil diagraman anns an leabhar tha mìneachadh air a thoirt seachad air ceumannan nan dannsan, agus air a’ bhuntanas a tha aig caochladh sheòrsachan dhannsan ri chéile. Mar sin, tha an t-ùghdar ag innseadh dhuinn gum buineadh an dannsa <eng>“Strip the Willow”<gai> do dhannsan a bha a’ riochdachadh fighe aodaich, agus tha e ag ràdh gum b’ann a Lochlainn a thainig na “dannsan figheadaireachd” sin o thùs.

Ach chan eil eachdraidh nan dannsan air an cur sìos an so gu h-òrdail pungail idir. Tha criomag air a thogail as a sud is as a so, ach cha do chuireadh na bloighean ri chéile ro mhath. Chì sinn gu bheil buntanas aig dannsan Albain Nuaidh ri dannsan na seann dùthcha, is tha ainmean aca air dannsan mar a tha “MacDhomhnuill Shléibhte” agus “Macleòid Leódhais”. Ach chan eil guth air cuin a chaidh an cruthachadh. Tha beagan ’ga thoirt seachad mu’n bheul-aithris mu Ruidhle Thulachain, ach chan eil guth air ainm an duine a bh’anns a’ bheul-aithris—Iain Dubh Geàrr. Bha mi ’n dòchas gum faighinn fiosrachadh na bu chinntiche mu’n dannsa “Seann Triubhas,” ach cha d’ fhuair.

Tha ainmean Gàidhlig gu leòir air feadh an leabhair so. Is cinnteach gun gabhadh barrachd soluis a chur air eachdraidh dannsa nan tugadh duine sgrìob mhath air litreachas na Gàidhlige. Tha obair an so do chuideigin, is ged nach biodh i ro chudthromach, b’fhiach i a dèanamh.

R. R.


[TD 277]

<eng>Johnston’s Clan Histories.<gai> “Na Rothaich” le Frisealach Reilig, agus “Clann ’Illeathain” le Iain MacEachainn. Clo-bhuailte le W. & A. K. Johnston, Dun-éideann. Pris, 5/- an urra.

Tha dà leabhar bheag eile air tighinn am follais anns an àireamh a thatar a’ clo-bhualadh le W. & A. K. Johnston fo’n ainm <eng>“Johnston’s Clan Histories.”<gai> Is iad so, Eachdraidh Chloinn ’Illeathain, agus Eachdraidh nan Rothach. Leabhraichean beaga, le deich duilleagan fichead anns gach fear. Chan iad idir a’ cheud fheadhainn. Chunnaic sinn mar thà, anns an dearbh chumadh agus aig an aon phrìs, eachdraidhean nan Camshronach, nan Domhnallach, nan Caimbeulach, nam Frisealach, nan Griogarach . . . iad sin agus Clann ’IcGriogair, Clann ’IcCoinnich, Clann ’IcAoidh agus Clann ’IcLeòid.

Anns an là anns a bheil sinn beò, tha ùidh do-chreidsinn ann an eachdraidhean nam fineachan agus nan teaghlaichean Albannach. Ach, mar is trice, chan e am fàsach do’n duine chumanta, lorg fhaotainn air leabhraichean aig prìsean ciallach—leabhraichean anns an lorg e am beagan a tha dhìth air. So iad mu dheireadh thall. Air a’ cheud duilleig—no duilleagan—tha iad a’ toirt dealbh riatanach de tartain; an deidh sin tha iad a’ sealltainn bràisde agus suaicheantas an Triath. Tha duilleag eile a’ sealltainn clàr na h-Alba, agus a’ cur an céill nan àiteachan do’m buin gach fine. Cha chan duine sam bith gu bheil an eachdraidh a tha ’leantainn trom no domhain, ach ni i chùis, agus tha na clo-bhualadairean a’ deanamh oidhirp dhìchiollach gu daoine comasach a lorg airson an eachdraidh sin a sgrìobhadh. Tha gu ruigeas na puirt pìoba a bhuineas do gach teaghlach air an ainmeachadh, agus na cinn-feadhna air an sloinneadh air ais cho fad ’s a ruigeas eachdraidh. Tha sin anns na leabhraichean so ’s an còrr. Agus mar a fhiach sin crùn chan eil fios agamsa dé ’s fhiach!

F. McD.


<eng>W. S. Thomson, The Highlands in Colour,<gai> 64 t.d. (<eng>Oliver and Boyd,<gai> 1954) 12/6.

Tha luchd-leughaidh Gairm eòlach air na deilbh aig W. S. Thomson as a’ Ghearasdan, fhaicinn, ach mo thruaighe, ’sann an dubh ’s an geal a tha iad air an toirt am follais againne. Ach anns an leabhar so tha trì fichead dealbh-camera ’s a trì air an cur an clò, leis gach dath a tha air aodann na dùthcha, gun luaidh air dathan na mara is nan speur. Is brèagh an leabhar a chuir MacThómais ri chéile. Shiubhail e fada is farsuing air tir-mór na Gaidhealtachd agus anns an Eilean Sgitheanach, agus is dòcha gun toir e leabhar eile dhuinn anns am faic sinn na h-eileanan eile. (Tha e air leabhraichean-dhealbh a chur an clò mar thà air Barraidh is Tiriodha agus air Muile is I.

Ann a bhith a’ toirt sùil air leabhar de’n t-seòrsa so lorgaidh duine na h-àitean air a bheil e fhéin eòlach, agus thug e ’nam chuimhne, le taitneachd, làithean samhraidh is geamhraidh an Siorrachd Pheairt, an Geàrrloch, an Cataibh, am Bràigh Mhàirr. Bheir mi sùil air iomadach uair fhathast, is ballachan liatha a’ bhaile mhóir a’ magadh orm troimh ’n uinneig.

R. McT.


[TD 278]

<eng>A. S. B. Davies, Juan Doo Shiaulteyr as Daa Skeeal Elley.<gai> 26 t.d. (Douglas, 1954) 3/3, saor troimh ’n phost.

<eng>John Gell, Conversational Manx, A Series of Graded Lessons in Manx and English. 37 t.d. (Douglas, 1954).<gai>

Duine sam bith a tha a’ leantainn nan oidhirpean a tha ’gan deanamh gus a’ Ghàidhlig Mhanainneach a chur an clò, bu chòir dha an dà leabhar so a cheannach. Anns a’ cheud fhear dhiubh tha Mgr. Davies a’ toirt dhuinn eadar-theangachadh de sgeulachdan Gàidhlig de’n turus so (’se sgeulachdan Cuimreach a dh’eadar-theangaich e anns an leabhran o dheireadh a chuir e an clò—<eng>Skeealyn Cheeil-Chiollee<gai>). Tha sinn fo fhiachain dha airson a eud is a shaothair.

Agus bheir na fichead leasanan aig <eng>“Juan Y Geill”<gai> cobhair do’n leughadair, mur eil e ro eòlach air a’ chànain so a tha cho faisg air a’ chànain againn fhìn, ged tha dreach a’ choigrich oirre.

R. McT.

[Sanas]
