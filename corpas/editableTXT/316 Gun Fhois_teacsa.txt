[TD 1]

GUN FHOIS


[TD 2]

[Blank]


[TD 3]

Gun Fhois

Eilidh Watt

<eng>MacDonald Publishers
Edinburgh <gai>


[TD 4]

Eilidh Watt 1987

LAGE 0 86334 060 1

Air fhoillseachadh ann an 1987 le
<eng>Macdonald Publishers
Edgefield Road, Loanhead, Midlothian EH20 9SY<gai>

Chuidich an Comann Leabhraichean
am foillsichear le cosgaisean
an leabhair seo

Clò-bhuailte le
<eng> Macdonald Printer (Edinburgh) Limited
Edgefield Road, Loanhead, Midlothian EH20 9SY


[TD 5]

Clàr-innse

t.-d.
Ro-ràdh...7
Sgeulachd 1...21
Sgeulachd 2...37
Sgeulachd 3...47
Sgeulachd 4...52
Sgeulachd 5...59
Sgeulachd 6...63
Sgeulachd 7...72
Sgeulachd 8...78
Sgeulachd 9...84
Sgeulachd 10...87
Sgeulachd 11...91
Sgeulachd 12...106


[TD 6]

[Blank]


[TD 7]

Ro-ràdh

An dèidh dhomh a bhith a’ leughadh is a’ beachdachadh fad ùine air aorabh an duine, tha mi air tighinn gu co-dhùnadh. A thuilleadh air sin, tha mi am beachd gun aontaich gach neach ris a’ cho-dhùnadh sin. Dè nis an co-dhùnadh? Tha seo: air cho foghlaimichte, eòlach is a tha neach, tha aorabh an duine fhathast ’na dhìomhaireachd dha. Mar sin, chan eil ann ach obair an dìomhanais a bhith a’ beachdachadh air. Ach, an dòchas gun tig soilleireachd, cò nach bi ris?

Ma tha sinn ag aideachadh nach eil tuigse againn air aorabh an duine, mar sin a bheil e ach ’na amaideas a bhith a’ strì ri eòlas fhaotainn? Nach cuir sin ar latha, nach faigh sinn bàs, eòlas ann no as? Nach cuir sinn air solas an dealain, nach cuir sinn dheth e, is gun fhios againn ciamar a tha e ag obrachadh? Ach nan robh fios againn air sin—air a neart, air crìochan a neirt—nach faodte gun dèanamaid am barrachd feuma dheth? Nach faodamaid am barrachd feuma a dhèanamh de ar buadhan inntinne nan robh tuigse againn air an neart, air an crìochan?

Uairean tha mi’m beachd gu bheil bad sònraichte ann, a tha ceangailte ris an eanchainn chorparra, far a bheil nitheigin a nì an aon obair is a nì crann rèidio, a thogas smuaintean mar a thogas crann-rèidio briathran duinn. Ach dhealbhainn an ceangal fhèin ris an eanchainn mar a dhealbhainn ceò ri lasair-theine.

Mar as freagarraiche an crann-rèidio, ’s ann as fheàrr a chluinnear. Mur biodh an crann ann am fìor ghleus, cha chluinneamaid lid ged a bhiodh an iarmailt làn ghuthan. Rud a tha. Chionn ’s nach eil mi ach a’ cleachdadh samhla, chan urrainn da a bhith eagnaidh, no idir ionann. Aig a’ char as fheàrr, chan eil ann ach faileas ìomhaigh.


[TD 8]

Tha mi’m beachd gu bheil am bad seo den eanchainn ag obrachadh nas fheàrr nuair a tha an inntinn bàn. Faodaidh seo a bhith aig àm air bith den latha, ach gu h-àraidh an dèidh dhuinn obair shàrachail a leigeil dhinn. Tha cuimhne agam air feasgar is mi dol seachad sràid is sealladh fhaicinn. Gu soilleir chunnaic mi biod’ àrd is ceud ghrian an earraich air, is muir dhorcha cholgarra aig a bhonn, gun ghrèin, ged a bha snuadh is gealladh an earraich air a’ mhullach àrd. Airson priobadh na sùla choimhead mi tro shùilean neach eile a bha air tighinn a sheasamh aig a dhoras is, ged nach robh fios aig càch air, a ghabhail beannachd le saoghal maiseach anns an do ghabh e riamh tlachd, is le earrach nach faiceadh e. Rè ùine bhig lèireadh esan is mise le bròn do-labhairt geur. Is an uair sin bha mi air taobh thall na sràide, is gun fhios agam ciamar a chaidh agam air dol seachad. Is lean am bròn mi. Bha ceudan mìle gam dhealachadh bho bhràthair mo mhàthar. Ged a bha mi nis aig inbhe, cha robh mi air e fhèin fhaicinn ’na thaigh bhon a bha mi ’nam phàisde beag.

Sgrìobh mi gu càirdean gan earalachadh iad a dhol a ghabhail beannachd ris. Thuirt iad rium gum b’e a bhiodh an sin ach obair gun chiall—gu robh mi air mo mhealladh, gu robh an duine gu fiùranta.

Ach cha robh mise no esan air ar mealladh. Bho chionn ghoirid fhuair mi cothrom, air latha grianach is nimh na nathrach am beul na gaoithe, seasamh far an do sheas esan. Bha am bioda mar a chunnaic mi e, ach cha do mhair am bròn; cha robh ann ach fois.

Thug an sealladh a-staigh orm gur e traingead sràidean an là an-diugh aon adhbhar air an dà shealladh a bhith a’ dol as. Rachadh neach a mharbhadh mur biodh mothachadh aige air cunnart na sràide.

Thuirt am Frangach, Descartes, “Tha mi ri smuaintinn; an lùib sin tha mi’m beachd gu bheil beatha annam.” Siud brìgh na thubhairt e ged nach eil na faclan dlùth dha chèile. Theid a’ mhòrchuid leis a’ bheachd seo.

Ach their cuid—is chan fhaic mise adhbhar dhaibh a bhith ris na breugan—gun d’fhuair iad brath bho fheadhainn a bha air


[TD 9]

bàsachadh. A rèir nam brath, bha iad fhathast ri smuaintinn. Thachair a leithid dhomh fhìn ann an seagh. Fhuair boireannach air an robh beagan aithne agam bàs aithghearr. B’fheudar dhomh mòran a dhèanamh air a son is airson a teaghlaich, ach cha robh air sin ach sin fhèin. Cha robh, gus an do mhothaich mi beagan ùine an dèidh a bàis gu robh i tric ri mo thaobh, ged nach fhaca mi riamh i. Thigeadh i orm a plùim, is ged nach faicinn i bha mi’m beachd gu robh fios agam dè an taobh dhìom a bha i, is mi coiseachd na sràide no ag obair anns a’ ghàrradh. Ach bu choma gus an do thòisich i ri mo dhùsgadh as mo chadal. Aon oidhche bha mi air mo shàrachadh cho mòr leatha is gun do dh’ainmich mi i is gun duirt mi, “Dè tha bhuaibh?”

Ars’ ise, “Tha a dhìth orm taing a thoirt dhut airson na rinn thu.”

Chaidil mise gu suaimhneach, agus bha beagan làithean air a dhol seachad mun do mhothaich mi nach robh i nis a’ cur dragh orm. Aon uair is gun tug i am brath ud dhomh, cha do chuir i dragh tuilleadh orm.

Ach b’aithne dhòmhsa an tè a bha cur dragh orm. Dè mun fhear a dhùisg as a chadal air oidhche gharbh is e air rabhadh fhaotainn e a dhol gu geodha sònraichte anns an nàbachd? Anns a’ mhadainn chan fhac’ e adhbhar gèill a thoirt do dh’aisling is, air latha garbh geamhraidh, sgrìob a ghabhail chun a’ gheodha a chaidh ainmeachadh dha. An ath oidhche, ’na chadal, chual’ e an ciùcharan ro gheur, is guth ag iarraidh air a dhol chun a’ gheodha. Aig glasadh an latha chaidh e far an deach iarraidh air, is am beul an làin-mhara fhuair e ball cuirp. Chaidh am ball seo a thiodhlacadh ann an cladh teann air làimh. Anns an nàbachd cha b’aithne do neach gun deach duine a bhuineadh don àite a chall. Ach chaidh an geodha ainmeachadh do dh’fhear na h-aisling. Cha robh fios aig an fhear a chaidh a dhùsgadh carson a chaidh esan a thaghadh. Is chan eil fios aig duin’ againn cia liuthad duine a dh’oidhirpich an guth a dhùsgadh, ged nach tug iad gèill.

Dh’innis Sir Bhaltair Scott naidheachd mu theaghlach a b’aithne dha dom b’ainm Rutherford. Mun do chaochail an


[TD 10]

seann duine bha e air pìos fearainn a chur ris an oighreachd. Ruith tìde. Deich bliadhna bho àm na ceannachd bha feum air na pàipearan lagha a thoirt am follais gus a’ cheannachd a dhearbhadh. Chionn ’s nach robh sgeul air an leithid, bha an t-oighre ann an imcheist gheur, gus an tàinig ìomhaigh athar thuige ’na chadal. Dh’innis e dha mhac dè am fear-lagha a dh’fheumte fhaicinn. Chionn ’s gu robh an duine sin a-nis aosda, bha eagal air an fhear a dh’fhalbh gu robh a’ chùis air a dhol far a chuimhne. Mar sin chuir e air sùilean dha mhac na cùisean aig àm a’ chùmhnaint is far an robh na pàipearan. Bha na cùisean air a dhol as cuimhne an fhir-lagha, ach nuair a chaidh a chuimhne a bhrodadh fhuair iad na pàipearan. Chreidinn nach eil neach nach cuala iomradh air a leithid.

An lùib nan trì naidheachdan seo saoilidh mi gu faod sinn tighinn gun cho-dhùnadh gu bheil cuimhne, agus cuimhne fhada, aig feadhainn a dh’fhalbh; gu bheil cuimhne aca air dè a thachair ro àm am bais, is aithne aca air dè a thachair air an t-saoghal seo an dèidh am bàis—gu mair gaol is nach tèid gràin as.

Mar sin, an ann ann am bad den bhodhaig seo a tha cuimhne a’ mairtinn? Mur h-ann, càite? Cò ann?

Choinn ’s gu bheil an eanchainn a’ cnàmh anns an dus, chan eil e coltach gum biodh i fhathast ann an gleus obrach. Dè nis?

Chionn ’s nach cluinn sinn iomradh ach ainneamh air a leithid seo de thachartas, a bheil ar roghainn againn fhìn co-dhiùbh a mhaireas sinn? No a bheil sin taghte air ar son?

Mar a chì sinn anns an treasa sgeul, bha fuaim a’ mhuirt air ath-riochdachadh a-rithist is a-rithist. Ach thigeadh crìoch air an fhuaim, is bhiodh ùine—dòcha lathaichean—mun cluinneadh an luchd-èisdeachd fuaim na h-ùpraid a-rithist. Mar sin, shaoilinn nach eil an gnìomh air ath-ghnìomhachadh gun sgur. Is e a’ cheist cuin a tha e dol bàs gu tur. A bheil gach fuaim, gach guth, a’ mairtinn gu sìorraidh? Tha mòran am beachd gu bheil. Chuala mi daoine fìrinneach as aithne dhomh ag aithris mar a chual’ iad fuaim còmhraig oillteil air latha is iad a’ coiseachd air an dùthaich. An dèidh làimhe fhuair iad a-mach gum b’ann air seann bhlàr cogaidh a bha iad a’ coiseachd. Bha ceudan


[TD 11]

bhliadhnaichean bhon a bha am blàr air a bhonn, ach a-nis cha robh muinntir na dùthcha a chluinneadh e a’ gabhail barrachd clisgidh bhuaithe na de dh’fhuaim tàirneanaich astar bhuapa.

Carson a chluinnear am fuaim aig an dàrna h-àm is nach cluinnear e aig àm eile? A bheil an Nì a chual’ am fuaim air tùs air a chùlaibh a thionndadh rinn? A bheil a ghathan a’ dol taobh eile, mar ghathan bho thaigh-solais aig a bheil uinneagan a’ tionndadh mun cuairt gu gach àird, is a tha dorcha do chuid aig àm? An ann annainn fhìn a tha’n dìth is nach faic is nach cluinn sinn daonnan?

A bheil faileas tachartas borb air a shùghadh a-steach don àite anns an do thachair e? Tha cuid againn air ar buaireadh le àmhghair gheur ann an àiteachan far an do dh’fhuiling cuid cràdh cuirp no inntinne, ged nach eil aithne againn air dè a thachair anns a’ bhad sin aig àm a chaidh seachad.

Tha e air aithris gum b’fheudar do Sheòras Fox, duine aig an robh cliù mòr airson cràbhachd is a chuir air bonn Eaglais nan Quakers, a dhol gu Lichfield a’ caoidh is a’ glaodhaich airson na fala a chaidh a dhòrtadh an sin, is gun fhios aige fhèin no aig an luchd-èisdeachd gu robh uair a bha fuil nam martarach a’ ruith mu chasan na feadhainn a chuir as daibh. Chaidh còrr is mìle Crìosdaidh a chur gu bàs an siud aig àm Diocletian anns an treasa linn. Chan aithne domh gu bheil feum sam bith anns an dìomhaireachd seo mur seall e dhuinn cho cumhang, goirid is a tha crìochan ar n-eòlais. Cha mhotha as aithne domh dè am feum a tha anns gach cnuimh, gach beathach fuilteach.

Ann an àite sònraichte faodaidh doilgheas, no eagal a ruagas sinn, ar bualadh. Tha cuimhn’ agam air a bhith còmhradh ri seann doctair pungail, tuigseach. Nuair a gheibheadh e tìde dha fhèin, bu mhath leis a bhith dol a dh’iasgach don Ghàidhealtachd. An turas seo, air feasgar grianach foghair, ghabh e ris a’ mhonadh am beachd eòlas a chur air an loch aig an robh e am beachd a bhith ag iasgach air an latha màireach. Letheach slighe bhuail eagal mòr e is, ged nach robh nì ri fhaicinn, bha e’m beachd gu robh nì a’ cur maoidheadh air air leithid a sheagh is gur gann a spàrr e a chasan air adhart gus an tàinig e am fianais an locha, far an do thill e le cabhaig. Thuirt


[TD 12]

e gun tug an oidhirp a rinn e a leithid den lùths as is gum b’fheudar dha e fhèin a shìneadh air an fhraoch airson ùine.

“An deach sibh a dh’iasgach an locha?” dh’fhaighnich mi dheth.

“Cha do dh’fheuch mi slat a chur riamh air,” thuirt e. “Air chùl sin, ged bu chòmhraideach fear an taigh-òsda, cha tug e iomradh air an loch ud riamh, fiù ’s nuair a bha mi ga phàigheadh. Is cha tug mi iomradh air.”

Tha mi’m beachd gu bheil iomadh bad ionadail air a bhuaireadh mar seo. Mar sin, an e gamhlas is olc a-mhàin a mhaireas? Tha mi’m beachd nach e; ach, a chionn ’s gu bheil a’ chuid mhòr againn gu nàdurra bàidheil, toilichte, cha chuir sinn leithid de dh’uimhireachd air crìochan nach eil cho comharraichte bho chrìochan ar staid fhìn. Nach tèid mòran a shuidhe leotha fhèin ann an eaglais am beachd gum buin fois nam beannachd a chaidh a shireadh gu tric innte rin spiorad?

Nach neònach gu faigh a’ chuid mhòr den t-sluagh barrachd toileachais ann a bhith coimhead, canamaid, cleas ball-coise nuair a tha dùmhlachd dhaoine rin taobh na gheibheadh iad is iad leotha fhèin. A bheil iad, ann an seagh, a’ tarraing as an aon tobar?

Tha mi’m beachd gu bheil buaidh neo-fhoiseil fhathast anntasan a fhuair bàs aithghearr, borb. Ged nach eil ann ach cosamhlachd neo-eagarrach, seo mar a dhealbh mi dhomh fhìn e air latha is mi ag amharc air muir thonn-gheal air a luasganachadh le stoirm a bha nis air sìoladh. Mhothaich mi gu robh gach tonn a gheibheadh cothrom a rèis a ruith gu caladh a’ dol as gu sìtheil am measg luasgan na mara. Air an làimh eile, nuair a bha tuinn a’ tighinn air cnap-starra ’nan cursa—sgorr no sgeir a bha a’ cur bacadh orra—bha na tuinn a’ toirt ionnsaigh a-rithist is a-rithist, ’nan cop geal feirge, air cladach a ruigheachd. Mar sin, am fear a ruitheas a rèis gu ceann, tha esan a’ dol as gu sèimh. Nuair a thig bàs aithghearr, gun sùil ris, tha “neart” air fhàgail gun chur as. An e seo neart a mhaireas airson greis? Far an d’fhuair mòran bàs aithghearr air blàr cogaidh, a bheil an neart air a mheudachadh a rèir na h-àireimh?

Their cuid gu bheil coimeas dhinn, ach neo-chorparra,


[TD 13]

daonnan ceangailte rinn, ged a dh’fhaodas an teadhair a bhith nas fhaide aig an dàrna neach na aig an neach eile. Feadh an t-saoghail tha am beachd cumanta gu leòr. Anns a’ Ghàidhealtachd ainmichear an coimeas neo-chorparra seo mar an co-choisiche. Feadh an t-saoghail tha e air aithneachadh nas fheàrr mar an <eng>doppelganger.<gai> Their iad gu bheil comas aig an fhaileas seo e fhèin a nochdadh ’nar cruth, ’nar riochd, ’nar còmhdach. A bheil seo a’ cur solas air an tachartas air a bheil R. M. Robasdan a’ dèanamh iomradh ann am fear de na sgeulan a chuir e ri chèile?

Mu thoiseach na linn seo bha dithis fhear aig an robh inbhe ’nam bad fhèin den dùthaich ’nan seasamh air bruaich an rathaid. “Na gluais as a sin,” ars’ an dàrna fear, “gus an tèid an tiodhlacadh seachad.”

Ged nach do ghluais am fear eile, chan fhac’ esan tiodhlacadh. Ach dh’innis a chompanach dha, cha b’e mhàin cò eile a bha aig a’ chruinneachadh, ach gu robh esan ann cuideachd, is gu robh na bha a’ dol seachad a’ gabhail fasgadh bho sgàth-fhrasag fo sgàile-uisge a bha aig ceannaiche àraidh anns an nàbachd. Mun do ruith ach beagan tìde, bha e gu dearbh a’ gabhail fasgadh bhon uisge còmhla ris a’ cheannaiche, is a h-uile nì mar a thuirt am fear eile. Am b’e an co-choisiche a bha a’ gabhail àite?

Tha mi’m beachd gu bheil mòran againn a’ faotainn brath air tachartas a tha fhathast anns a’ bheairt; gu faicear gnìomhan nach do thachair fhathast; gun cluinnear fuaimean nach deach fhathast a dhèanamh. Ar le mòran nach faod seo a bhith, chionn ’s gu bheil e an aghaidh riaghaltas Nàduir. Ach, chionn ’s gu faod dìth eòlais a bhith againn air riaghaltas, chan eil sinn ach ag ràdh gu bheil seo an aghaidh ar tuigse-ne air an riaghaltas. Faodaidh e a bhith a’ dearbhadh nach math le inntinn rianail nì a tha mì-rianail; an còrr chan eil e a’ dearbhadh.

Dòcha gun tèid ar beachdan mu thìm is mu ùine a chur dromach-air-shearrach: cha mhill sin an argamaid. A thaobh tìm, ciamar a thachras e gun can neach gun deach e gu seirbheis thiodhlacaidh a mhair uairean air an uaireadair? No ciamar a thachair gu fuilingeadh cuid àmhghair is anastachd cogaidh, ar


[TD 14]

leotha fad bhliadhnaichean, is aithne aca gu robh tìde a’ dol seachad; ciamar a phriobadh iad an sùilean is gu faiceadh iad gum bu ghann a ghluais spòg an uaireadair?

A bheil a h-uile nì air a dhealbh fada mun cuir sinn eòlas air? An e faileas saoghail eile a tha ’nar saoghal? Tha iad ann nach gabh ri ro-fhaicinn an dà sheallaidh chionn ’s gum biodh sin a’ ciallachadh nach eil comas againn air ar cùrsa a thaghadh no atharrachadh. Ged bu toigh leinn cùrsa ar beatha a thaghadh, chan eil dearbhadh againn gu bheil an comas sin againn. Ach chan e gu faodar tachartas a tha fhathast ri tighinn fhaicinn a tha a’ toirt bhuainn a’ chomais sin mur eile e againn. Nuair a chithear ro-shealladh faodaidh nach faicear ach an eang sin fhèin de thìm is nach faicear am punc sin far an deach taghadh a dhèanamh. Tha e mar gu faiceamaid fear a’ coiseachd air rathad ach nach faca sinn am bad de shlighe far am b’fheudar dha roghainn a dhèanamh. Mar sin faodaidh sinn taghadh a dhèanamh. Air chùl sin, is e staid inntinne a tha anns an taghadh, is chan aithne domh ciamar a dhealbhar staid inntinne; tha an gnìomh a leanas soirbh a dhealbh. Ach chan aithne domh gu bheil bonn-dearbhaidh aig a’ bheachd gu faod sinn roghainn a dhèanamh ach ar dòchas fhìn nach e faileas, gun aithne air olc no math, a th’annainn. Is e an comas, an inbhe, a bhith taghadh olc no math, a bu mhath leinn a bhith againn, oir chuireadh an comas sin sinn air sreath nas àirde na beathaichean na machrach.

Tha mi’m beachd gu bheil an dà shealladh a’ ruith ann an treubhan, ann an teaghlaich, is gu bheil e nas trice am measg chloinne na thathas a’ gabhail a-staigh. Tha mi’m beachd gu bheil dàimh dlùth aig gibht an dà sheallaidh ri gibht a’ chian-seallaidh ach nach eil iad co-ionann. Bho shean bha meas air a chur air a’ chian-sealladh is bha dòighean air a neartachadh.

Saoilidh mi nach iarr a’ ghibht seo a bhith aige ach am baothair. Ach nach eil an saoghal làn dhiubh. Theirear gu faodar a’ ghibht a phàirteachadh. Ann an Uibhist a Deas bha am beachd gu rachadh aig neach air a’ ghibht fhaotainn nan cuireadh taibhsear, aig àm dha fhèin a bhith ag amharc, a chasan fo chasan an fhir a bha sireadh na gibhte. Le bhith a’ coimhead


[TD 15]

seachad air a ghualainn is air a thogail bhon talamh, thigeadh a’ ghibht thuige. Anns an Eilean their iad gu foghain làmh an taibhseir a chur air neach.

Tha cuid eile am beachd gu bheil comas aig coin, is gu h-àraidh aig eich, nithean mì-nàdurra fhaicinn, is gu faighear an cothrom ma choimheadas neach eadar chluasan a’ choin, no an eich, is esan ag amharc.

Tha eòlas eile ann ris an canar “eòlas sgoil dhubh Shàtain.” Tha an t-eòlas seo ri cheannach gu daor. Ach airson an fhir dhàna, dh’fhaodadh esan, ma bha eòlas aige, e fhèin a dhìon le caim—’s e sin, le bhith cur buaile sheunte timcheall air fhèin. A rèir mar a leugh mi, dh’fheumadh a’ bhuaile no an cearcall seo a bhith naoi troighean tarsainn a meadhain. Bho shean b’e naoi an àireamh sheunte is seachd an àireamh mhì-naomha. Chan eil fios agam cò no dè a tha iad a’ samhlachadh. Sgrìobh an t-Urr. Tormod Dòmhnallach nach maireann, “Naoi, àireamh ro dhìomhair, anns a bheil araon dàn agus cumhachd, mar bu mhath a b’aithne don fheallsanach Pythagoras agus do sheann Cheiltich Ghalatia.” Ach mo thruaighe dhàsan aig nach robh tur-smachd orrasan a bha feitheamh taobh a-muigh na buaile. Reubte e gu litireil. Cò as a bha an neart a’ tighinn? Gu tric their iadsan a tha a’ faicinn gu bheil iad a’ faireachadh fuachd neo-chneasda. A bheil am “faileas” seo a’ deoghal an teas gu tur as an iarmailt? An e an teas seo a neart is màthair-adhbhair a bhith?

Bho shean—is dòcha fhathast ann am badan cèin’—bha iadsan aig an robh a’ ghibht air an oileanachadh leothasan aig an robh “eòlas” <eng>arcane.<gai> Dh’fhaodte gu robh iad a’ cagnadh lusan àraidh aig an robh buaidh air bad den inntinn. Dòcha nach leigeadh iad a leas. Tha e air aithris gu robh leithid a bhuaidh aig Gandhi air a cholann is gu leigeadh e le ball de chorp a dhol fo sgithinn an fhir-leigheis gun cràdh fhaireachadh. Nì mòran nach eil cho iomraiteach ris seo cuideachd.

B’aithne domh, is b’aithne gu math, seann bhoireannach aig an robh gibht neònach—no fàillinn, a rèir is mar a choimheadas sinn air. Dh’fhàg i an sgoil nuair nach robh i ach dusan bliadhna dh’aois, is cha robh a cànan màthaireil ach piullach air a


[TD 16]

teangaidh. Thigeadh i staigh is shuidheadh i gu socair, is dòcha gun canadh neach a bha san làthair, “A Shìne, rach seachad.” No dòcha gun canadh i fhèin, “Tha mi dol seachad.”

Ann an ùine glè ghoirid thòisicheadh i air bruidhinn. Cha chuala mi i riamh a’ bruidhinn Gàidhlig no Beurla. Ach chuala mi i a’ bruidhinn a’ chànain Fhrangaich, ’na shruth, gu fileanta, mar a bhruidhinneas neach a tha daonnan a’ cleachdadh cànain. Chuala mi i a’ bruidhinn an aon chànain ach e air a mheasgachadh cho mòr le faclan as teanga eile is gu robh e do-thuigsinn do neach a bha san làthair. Thuirt i fhèin rium, <gai>“It is the pidgin French of North Africa.”<gai>

Ged a bhruidhinneadh i, cha robh aithn’ aice fhèin air facal a bha i ag ràdh fad ’s a bha i anns an staid sin. An dràsda ’s a-rithist thigeadh brath bho neacheigin ann an Lunnainn a phàigheadh a faradh. Rachadh i sìos, dh’èisdeadh iad rithe is ar leatha gu faigheadh iad “fios.”

Ach thuirt am boireannach seo rud rium nach b’aithne domh gun duirt i ri neach eile: “Tha thu a’ cur leithid a bhacadh orm, leithid a champar air mo spiorad, is gu bheil mi gu tur sàraichte nuair a tha thu’n làthair.”

Turas eile is mi ’nam shuidhe, mar as tric a shuidheas mi, le òrdag na dàrna làimhe air uachdar òrdag na làimh’ eile, “Tha nì ’nad làimh a tha cur dragh orm.” Ach cha b’e seo a’ cheud turas a chaidh a leithid a chantainn rium le feadhainn a bhiodh ri cleasan neònach eile. Sheachain mi riamh iad.

Ged a chluinnear fuaimean mhanaidhean air an latha gheal ghrèine, is trice, ar leam, a thachras seo feadh na h-oidhche, gealach ann no as. Chan eil beachd agam idir cionnas a dh’fhaodas seo a bhith—’s e sin, mur eil ceangal litireil eadar sin is “feachdan an Dorchadais.” A bheil ceangal aig seo ris an ràdh, “Bha dorchadas air aghaidh na talmhainn”? Am b’e Cumhachd Ceud-aimsireil a bha san dorchadas seo? Cumhachd a tha fhathast feadh an t-saoghail.

Am b’ann air a leithid seo a Chumhachd a chuir Uilleam James eòlas is air an d’rinn e aithris ann a <eng>Varieties of Religious Experience?<gai> Seo mar a chuir e an cèill e:


[TD 17]

<eng>Fear came upon me and trembling made all my bones to shake. To all appearances it was a perfectly insane and abject terror without ostensible cause, and only to be accounted for, to my perplexed imagination, by some damned shape, squatting invisible to me within the precincts of the room and raying out from his foetid personality influences fatal to life. The thing had not lasted ten seconds before I felt myself a wreck, reduced from a state of firm, vigorous, joyful manhood to one of almost helpless infancy.…<gai>

Tha e a’ leantainn air, ag aideachadh nach eil briathran aigesan anns an dealbhadh e an oillt a thuit air an lùib a’ mhothachaidh a fhuair e air smior is gnè uilc. Ge b’e cho eagarrach is a bhitheas an samhla, cha tuig neach e nach d’fhuair eòlas coimeasach. Is e mo bheachd gu bheil iad sin nas lìonmhoire na dh’aidicheas. Faodaidh mi fhìn a ràdh gu faodainn an t-eòlas a dhealbh cha mhòr facal air an fhacal mar a dhealbh Uilleam James e. Air chùl sin chomhairlichinn nach oidhirpicheadh neach dàna sam bith eòlas a chur air a leithid.

Gu neònach, chan ann air an aon dòigh a tha manaidhean a’ tighinn anns a h-uile bad den dùthaich. Ach riamh—dòcha fhathast—bha e ’na chleachdadh aig luchd-frithealaidh a’ bhàis uinneagan is dorsan fhosgladh air do neach an deò a thoirt suas.

Bho chionn fada bha eagal air daoine corp an fhir a chuireadh as dha fhèin, no a thuiteadh ann an cath, a thoirt a-staigh air an doras, air eagal nach b’e an corp a-mhàin a thigeadh thar na starsaich. Nam b’fheudar a thoirt a-staigh, bha iad a’ dèanamh toll sa bhalla mur rachadh aca air a thoirt a-staigh tro uinneig no, mar bu trice, tro tholl anns an tughadh. Bha an uinneag air a ceapadh no an toll air a lìonadh gu h-ealamh. Fanadh an spiorad a-muigh is na bitheadh e air aghaidh an taighe.

Feadh na Gàidhealtachd cha b’ann air an aon dòigh a gheibheadh daoine ro-bhrath bàis. Dòcha gu robh seo a rèir nan gibhtean a bh’aig na taibhsearan no aig an fheadhainn a bha a’ toirt a’ bhrath. Nuair a bha e ’na chleachdadh a bhith toirt arain is càise don luchd-giùlain, bha bana-cheannaiche àraidh ann a chitheadh na mulchagan càise a bhith gan togail far nan


[TD 18]

sgeilpeanan. Bhiodh an deagh amharas aice cò bha falbh a rèir is na bha falbh den chàise. Chan fhaiceadh i nì eile no neach.

B’ann as fìor cheann a tuath na h-Alba a bha am fear a dh’innis an sgeul a leanas dhomh:

Bha sreang thaighean ann, dòcha aon deich, ann an àite car ionadail. Cha robh a bheag de thalamh àitich ann, is bha na taighean na bu tinne air a chèile na tha àbhaisteach. Bha dàimh fala eadar a’ chuid mhòr againn a bharrachd air eòlas.

Bha mise ’nam bhalachan, dòcha seachd bliadhna dh’aois, aig an àm seo. Bha sinn mun teine, an doras dùinte, is a’ chlann ciobte le dubhachd nan inbheach, a bha a’ feitheamh naidheachd bàis seann bhean air an t-slios.

Thàinig gnogadh, ’na thrì buillean làidir, air doras mòr an taighe, is nuair nach do ghluais inbheach rinn mi fhìn gus ruith ga fhosgladh. Ach gu luath chuir mo sheanmhair bacadh orm. “Suidh far a bheil thu,” ars’ ise. “An geall do bheatha na fosgail don ghnogadh ud. Thèid e bho dhoras gu doras is buailidh e mar siud. Chan fhosgail neach dha. Is mas urrainn da chan eil neach nach eil fo dhìon a thaighe. Eisdibh.”

Chuala sinn na h-aon bhuillean air gach doras air an t-slios. Chuala mi an dearbh fhuaim tursan mun do dh’fhàg mi gam chosnadh. Chuala mi e dol bho dhoras gu doras nuair a chaochail mo sheanmhair i fhèin, is gun duin’ againn a-muigh.

Dh’fhaighnich mi an cluinnte na buillean gus an là an-diugh. “Chan eil ach làraichean nan taighean air fhàgail an-diugh.”

Is carson nach lean an dà shealladh am fear a thèid a dhèanamh a dhachaigh thar chuain? Tha mi’m beachd gu bheil seo ceangailte ris na beachdan a chuir air bonn gum biodh, mar a their iad, <eng>Patron Saint<gai> aig eaglaisean, aig bailtean, aig nàiseanan.

Tha seo uile a’ toirt ’nam chuimhne cosamhlachd a thugadh bho shean ach a tha freagarrach aig an là an-diugh:

Bha an siud rìgh àraidh a bha ri feallsanachd. Bha luchd-comhairle aige is gach fear a’ biadhadh a dhubhain fhèin, air


[TD 19]

a bhanaidh chionn ’s nach b’e a chomhairle fhèin a ghabhte. Air a bhuaireadh is air a bhrosnachadh leotha, dh’àithn e seachdnar a bha dall bhon rugadh iad a thoirt thuige. An uair sin, b’fheudar eileaphant a thoirt ’nan làthair. Fhuair na doill cothrom goirid air eòlas a chur air a’ bheathach.

Nuair a bha’n tìde suas dh’iarr an righ tuairsgeul bho gach dall.

“Is e colbh mòr tiugh ag èirigh as an talamh a tha seo,” ars’ a’ cheud fhear, a bha air greim a dhèanamh air chois air an eileaphant.

Rinn an ath dhall gàire fanaideach, ag ràdh, “Chan eil e air talamh idir. Is e tha seo ach cnuimh shubailte, rocach—ach mòr, mòr. Tha i an crochadh as na speuran.” Bha esan air greim a dhèanamh air shròin air a’ bheathach.

“Rocach? Subailte?” thuirt an ath fhear. “Chan eil e an aon chuid. Tha e air chumadh claidheamh-crom. Tha e mìn mar shìoda, cruaidh mar iarann.” Bha esan air greim fhaotainn air tosg.

Chrùb fear eile ris an làr is chaidh e seachad fo bhroinn a’ bheathaich. Chionn ’s nach d’fhuair esan faireachadh air nì, dh’èigh e, “Tha sibh uile air ur mealladh. Chan eil nì idir ann.”

Thug gach fear breith a rèir a’ chothruim a fhuair e.


[TD 20]

[Blank]


[TD 21]

1

Bha dà fhacal an còmhnaidh air bilean Ted; dh’fhòghnadh aonan dhiubh ann an cluais Thormoid, gu chìrean a thogail.

Nan robh Ted air fuireach ann an New York, far an robh a dhachaigh; no mur robh e air <eng>“local colour”<gai> abairt cho tric; no mur robh e a’ cathachadh an aghaidh Thormoid bhon cheud oidhche a thàinig e le ceum spairiseil a-steach don bhàr far an robh Dòmhnall Phàdraig a’ riaghladh is na fir ’nan suidhe—dòcha gu robh seann dòighean air a dhol bàs gun dad den neònachas seo a bhith air an ath-dhùsgadh. Ach chionn ’s gu robh Ted air nighean as na h-Eileanan a phòsadh, thàinig e air sgrìob a-nall as New York còmhla rithe. Dòcha nach tigeadh seòrsa spadaireachd Ted ri Tormod, ach cha b’e spìocaire a bh’ann; chòrd e gu math ris an fheadhainn eile is dh’òladh iad glainne bheag fad ’s a bhiodh Ted fhèin ris a’ Choca-Cola. Ach cha bu dhiubh Tormod. Cha rachadh esan an taing neach sam bith.

Mholadh Ted an sgìreachd don tàinig e—cho brèagha, cho foiseil is a bha i; cha b’ionann sin is New York, far an robh fir cruaidh, far nach robh e sàbhailte do neach coiseachd ’na aonar air latha no oidhche mun cuirte sgian fo asainn. Dh’èisdeadh a’ chuid mhòr ri ruais mar gum b’iad fhèin a bhathas a’ moladh, no chrathadh iad an ceann ga chronachadh, no theireadh iad, “Chan eil thu fhèin ag ràdh” an uair a bhiodh Ted ag aithris eu-ceartas New York.

Dh’èisd Tormod e fhèin gu sòlaimichte, modhail, gus an oidhche a thuirt e as a thromada-tàmh, is Ted air eachdraidh a


[TD 22]

dhèanamh air murt ro bhorb, “Ach ann an New York laighidh na mairbh ann am fois. Ach an seo, cò thèid an urras air sin?”

Thuit sàmhchair an-shocair air a h-uile neach a bha san èisdeachd, is tharraing iad òirlich na bu dlùithe air a chèile mar gum bu mhath leotha iad fhèin iomsgaradh bhon dithis dhàn seo—ach gu h-àraidh bho Thormod, a bha air teagamh fuar a dhùsgadh air an siubhal, teagamh a thraoigh bhuapa blàths is comhfhurtachd na deoch.

“Seadh?” arsa Ted, is ged nach duirt e <eng>“local colour”<gai> no <eng>“atmosphere,”<gai> bhitheadh e air a bhith cho math èigheach aig àird a chlaiginn. Rinn lasair a shùilean an gnothach.

Cha bu ghealtair Tormod, is cha b’fhear e dom b’àbhaist còmh-stri a bhrosnachadh; ach air an oidhche seo chaidh e an aghaidh a nàduir. Cha robh tarraing as aige chionn ’s gun do bhruidhinn e, ged a thuig e fìor mhath gu robh tosdachd nam fear a’ dìteadh a h-uile facal a labhradh e air a’ chuspair seo.

Nuair nach do fhreagair Tormod a’ cheist a chuir e airson tacan, lean Ted air. “Cha laigh na mairbh, an duirt thu? Tha fios nach eil thu fhèin a’ creidsinn sin? Tha fios nach eil eagal agad rompa marbh? A bheil dearbhadh agad nach eil iad aig fois?”

Anns a’ chomann cha robh neach eile, sean no òg, a bha air leithid a cheistean a chur. Ach nuair a thuirt Tormod, “Chan eil eagal orm rompa,” chaidh anailean a tharraing tro fhiaclan mar gu robh e air toibheum a labhairt.

Gu las-shùileach thionndaich Ted air, is e air am fàth ris an robh e fada a’ feitheamh fhaotainn; ach mun duirt e an còrr bha seann Dòmhnall Phàdraig air a chasan, a’ suathadh a làmhan ri chèile is ag ràdh, “Tha’n t-àm aig balaich a bhith air an rathad dhachaigh a-nis. Tha bun gealaich ann.” Cha robh fear gun fhios dè bh’air cùl na comhairle. Dhrùidh gach fear a ghlainne is fo cheannsal eagail ceilte fhèin ghabh e a rathad. Gus am b’fheudar dha, cha do ghabh neach rathad ’na aonar air cho dàna ’s gu robh e.

Ach cha do chuir eadar-thighinn Dhòmhnaill Phàdraig crìoch air an aimhreit; cha robh maoladh air ioghnadh Ted. Chaidh oidhche is oidhche seachad, ach b’ainneamh an oidhche nach


[TD 23]

tigeadh Ted thairis air mar a thuirt Tormod. Ach ged a leum a theanga air Tormod aon uair, bha i fo srian a-nis, is esan cho bodhar balbh ri càch. Ach gheur-lean Ted gu seòlta, is ann an teis-meadhan còmhraidh theireadh e, “Cò bhuaithe tha eagal acasan? Nach innis thu.” No theireadh e, “Dè’n gleidheadh a th’ortsa nach eil eagal ort? Bheil thu cinnteach nach eil eagal ort?”

Nuair nach tigeadh facal bho Thormod, thionndaicheadh e air falbh mar nach robh sùil aige ri freagairt is leanadh e air bruidhinn ris an fheadhainn eile. Is a h-uile oidhche thigeadh an cèilidh gu ceann na bu tràithe, is ’nan dithis is ’nan triùir ghabhadh iad an rathad, ach gu an-shocair ’nan inntinn. Bha sìor-cheistean gam bioradh mar sgealb fo ìnidh.

Ach cha b’e Ted am fear a leigeadh as a ghreim is tìde aige ri chur seachad. Is air oidhche cha b’e ceist a chuir e. Thionndaich e air Tormod is sheas e ga amharc is snodha gàire air aodann, gus an robh e cinnteach gu robh aire gach fir air. An uair sin thuirt e, “Mur eil eagal ort, dearbh e.”

Cha robh guth bho neach, is Tormod cho balbh ri càch. An uair sin thuirt Ted, ga chur gu dhùbhlan, “Mur eil eagal ort, thig còmhla riumsa gu làrach an Taighe Mhòir air Achadh an t-Seagail.”

Chuir fear is fear bhuaithe a dheoch, is cha do bhlais neach an oidhch’ ud tuilleadh air an deoch a cheannaich Ted. Agus is iomadh drudhag a chuir seann Dòmhnall Phàdraig, an duine suairc, glèidhteach, air ais don bhotal. Ged b’aotrom, dearmadach ainm an Taighe air bilean Ted, theagamh gum b’e an làn-aineolas a chuir orra e.

Ach bha eòlas acasan. Mar sin, chan òladh iad deoch a shlàinte air an oidhch’ ud, oir bha amharas aca dè dh’fhaodadh tachairt don fhear ladarna a thug dùbhlan. Aig an àm seo fhathast bu dhiubhsan Tormod, is shuidh iad gun làmh a ghluasad, a’ feitheamh.

An uair sin, mar nach robh seachnadh aige air, thuirt Tormod, “An ath-oidhch’, ma-tha.”

Ged a sgar e e fhèin bhuapa leis na faclan, sheall iad air le truas is co-fhaireachadh, oir b’ann mar siud a fhreagradh gach fear


[TD 24]

nan robh e ’na bhrògan. “Siuthadaibh, fhearaibh, òlaibh suas,” arsa Ted, a bha sàr-riaraichte leis an spòrs. Cha do thog fear glainne. Is gu socair, gun chabhaig, ach gun ghuth a-null no nall, ghabh Tormod an rathad a choisicheadh e leis fhèin a-nochd. Ghabh na fir eile an rathad cuideachd, a’ bruidhinn gu h-ìosal ’nam measg fhèin, ach gun sunnd. Nuair a dh’fhàg Ted, is e a’ feadarsaich tro fhiaclan, bha Dòmhnall Phàdraig crom mu ghnothach fhèin is cha do chuir e oidhche mhath air. Ach bha Ted coma.

An ath-oidhch’, nuair a ràinig Ted, bha a ghlainne no a shiuga a cheana làn mu choinneamh a h-uile fir. Chan òladh iad fhathast, is dh’fhòghnadh seo dhaibh fad an fheasgair air cho fad’ ’s gu maireadh e.

Cha robh glainne no siuga ann an dòrn Thormoid, ged a bha e ’na sheasamh, a’ feitheamh.

Nuair a thug Ted sùil mun cuairt is sùil air Tormod, thuirt e gu sùrdail, “Seadh a-nis, an cuir sinn chun an dearbhaidh e?”
“Bi tighinn, ma-tha,” thuirt Tormod, is ghabh e ceum air thoiseach a-mach don oidhche.

Fhliuch fear is fear a theanga, ach cha do dh’òl iad is iad a’ feitheamh gun mòran còmhraidh ’nam measg, mar gu robh iad ri caithris cuirp. Shnàig na mionaidean slaodach seachad, dòcha còrr is fichead, nuair a thog fear a làmh airson iad uile a bhith sàmhach. Dh’èisd iad, is an uair sin thuirt e, “Eisdibh, ’illean, fear leis fhèin is e tighinn ’na ruith.”

Air crùn an rathaid chluinneadh iad fear a’ teicheadh le bheatha. Bu ghann a chaidh an doras fhosgladh gus an robh Tormod air an starsaich is air sin a’ tomhas fhaid air an làr, far an do dh’fhan e. Rùisg fear is fear a cheann, an dùil gu robh iad an làthair a’ bhàis. Bha an t-aodann dom bu chòir a bhith gu ruiteach, fallain cho geal ri càise earraich. Bha iad a’ coimhead sìos air, ’nan crò, is gun làmh a chur air, nuair a thuirt fear gu dubh, doilleireach, “Seo am fear eile.”

Le sin bha Ted ’nam measg le sìnteagan fada, troma.

Sheas e a’ tarraing anail ghoirt is a ghualainn ri tacsa na h-ursainn, is e a’ coimhead sìos air Tormod. Mun d’fhuair iad cothrom ceist a dhealbh no chur thuirt e gu crosda, “Thuirt e


[TD 25]

gun cual’ e sitrich each. Theich e mar gu robh a h-uile deamhain as Ifrinn an tòir air, is dh’fhàg e mise an siud leam fhìn.”

Leis na faclan cha robh ceann nach robh air a rùsgadh; is bha sùil gach fir air Tormod, Tormod a chuala sitrich nan each.

Thionndaich Tormod air a leth-thaobh is chrom fear a’ cur glainne ri bheul, ach thionndaich Tormod aodann air falbh, ag ràdh, “Chan e. Uisge. Uisge fuar.”

Bha Tormod ’na shuidhe leis fhèin aig bòrdan mun d’fhuair Dòmhnall Phàdraig siugan uisge dha. Shuidh e ’s a cheann crom, a shùilean air an làr. Ged nach d’abair e aon fhacal, bha e soirbh ri fhaicinn gun d’fhuair e criothnachadh.

Bha Ted gus an dàrna botal den Choca-Cola a thraoghadh mun duirt e gu frionasach, “Dè tha cur air? Cha chuala mise sitrich each. Cha chuala mise nì ged a bha’n oidhche sàmhach.”

“Thoir thusa taing do Dhia, a bhalaich,” arsa bodach is e togail a ghlainne is ag òl.

“Innis dè thachair,” arsa fear. “Seadh, innis dè thachair,” thuirt fear is fear. Bha Ted glè thoilichte air sin a dhèanamh, is e air a thàmailteachadh gun do chlisg is gun do theich e.

“Bhuel, seo mar a bha. Ghabh sinn ceum is sinn sunndach gu leòr, is sinn a’ cumail druim an rathaid. Mar tha fios agaibh, chan eil Tormod ro bhruidhneach aig a’ char as fheàrr, ach cha robh e na bu mhiosa na’n àbhaist. Bha facal no dhà aige an dràsda is a-rithist, ach gun ghuth air ar ceann-turais. Choisich sinn còrr is mìle is bhitheamaid, tha mi’m beachd, am fianais làrach an taighe nuair a mhothaich mi do lasair ag èirigh dearg as a’ cheàrn sin. ‘Faic,’ thuirt mi ris, ‘faic an teine a tha’n siud a’ gabhail gu dearg, dealrach.’

“Sheas esan mar stoc is chrom e a cheann is sheas e ag èisdeachd. Cha chuala mise lid, ach thàinig ràn tùchaidh bhuaithesan is thuirt e, ‘Sitrich nan each. Cluinn sitrich nan each.’

“Le sin, thug e chasan leis. Lean mis’ e a’ punndadh ’na dhèidh mar a bh’fheàrr a b’urrainn domh. Ghabh mise an clisgeadh bhuaithe is theich mi fhìn, gun fhios carson. Nuair a thàinig mi thugam fhìn theann mi ri coiseachd. Dè as Ifrinn a chuir a leithid a chlisgeadh airsan?”


[TD 26]

Ach bha gach fear trang ri ghlainne is cha tug neach freagairt dha. Ged a thug iad sùil thruasail air Tormod, cha tug iad an aghaidh air is cha d’rinn neach gàire. Nach bu leòr dha gun cual’ e sitrich nan each.

“Is am fac’ thusa teine?” cheasnaich fear Ted.

“Cha mhionnaich mise dè chunnaic mi. Ar leam gu faca mi teine a’ deàrrsadh gu dearg. Ach thoiribh fa-near nach eil mo shùilean-sa cleachdte ris an dorchadas mar a tha na sùilean agaibhse. Dòcha gun tug an oidhirp a bhith faicinn lasan dearg annta. Ach b’e mo bheachd gu faca mi teine, agus teine mòr cuideachd. Ach nuair a thainig mothachadh thugam air cho gòrach ’s a bha mi a’ punndadh air an dearg chuthach as dèidh Thormoid, sheas mi is choimhead mi air ais. Cha robh sùil theine ri faicinn, cha robh ann an ceàrn sam bith.”

“Is an cual’ thusa na h-eich?” dh’fhaighnich fear eile.

“Ciamar a chluinninn eich is gun each anns an àite? Ar leam gun cuala mi sgreuch àrd gheur bho gheàrr is i ga reubadh aig sionnach. Ach dè na h-eich a tha’n seo?”

Dh’fhaodadh Ted ceistean a chur, ach bha a h-uile fear a’ caogadh a shùilean a’ tomhas na bha ’na ghlainne is gun fhreagairt aige do cheist. Thuig e nach faigheadh e facal an còrr bhuapa air a’ chuspair ud.

Nuair a chunnaic Tormod e iomchaidh dh’èirich e is, le facal goirid aig an doras, bha e air a shlighe gun neach a’ tabhann a bhith ’na chomann.

Nuair a bha Dòmhnall Phàdraig sgìth a sheachnadh cheistean bho Ted, thuirt e ris e dhol far an robh Calum Bàn, aig an robh eachdraidh na dùthcha air a theanga. Dòcha gum biodh esan deònach solas a chur air an tachartas seo.

Ràinig Ted taigh Chaluim Bàin aig beul oidhche, is ghabh Calum a naidheachd gu suairc is bha greis air a dhol seachad mun d’fhuair Ted cothrom air ceist a chur. Dh’èisd Calum ris an eachdraidh le làn-aire, is bha e sàmhach airson ùine mun duirt e gu dubhasach, “Tormod bochd, is gun ann ach an duin’ òg fhathast. Tha thu fhèin ag ràdh rium gun cual’ e sitrich nan each. Dòcha gun do dhùisg as ùr nì a bha mi’n dòchas a bh’air a dhol bàs. Tormod truagh.”


[TD 27]

Shìn Calum a làmh gu glas-fhad a bha làimh ris is thog e nuas dòrlach den t-slàn-lus. Chunnaic Ted aig clann iad, a’ dèanamh saighdearan dhiubh, feuch cò a chuireadh an ceann den t-saighdear eile an toiseach. Bha an dòrlach a thagh Calum crìon, gun shùgh, is chuir e e air cùl an teine, far an do ghabh e gun lasair ach a’ cur fàileadh mi-thaitneach feadh an taighe. Shuath e a shùilean, a bha sileadh leis a’ cheò, mun do bhruidhinn e.

“Seo an aithris a chuala mis’ bho m’sheanair.

“B’e Uisdean Garbh a bha ’na uachdaran an uair ud. B’olc, an-iochdmhor e. Bha e a’ fuireach ann an Taigh Mòr Achadh an t-Seagail. Chithear an làrach fhathast. Ged nach eil eòrna no seagal a’ fàs ann an-diugh, bha uair eile dha sin. Ri linn Uisdein cha b’e luachair no raineach ruadh toradh nan raointean ud.

“Bha’n Taigh Mòr fhèin àrd is sheasadh e gaoth is uisge. Bha mullach sglèat air. Theireadh mo sheanair gun tàinig làn luinge a Bail’ a’ Chaolais a dh’aon ghnothach. Ach is e tughadh luachrach a bh’air a’ bhàthaich is air an stàball. ’S e.”

Thainig stad air an eachdraidh aig Calum is ospag bheag bho uchd. Bha a shùilean air na h-èibhlean dearga, mar gu robh iad an sin a’ dealbh dha nì a bha air a dhol as bith.

“Sin far an robh am mì-shealbh, anns a’ mhullach thughaidh.

“Bu ghlè ao-coltach an Taigh Mòr ri bothan Alasdair Bhig Choinnich Ghiobaich. Ach air feasgar ghabh Uisdean a-staigh, a mhaide ’na dhòrn. Chual’ iad guidhe aige is e nuas an trannsa bhon doras far an tigeadh gach duine is beathach a-staigh. Cha robh aig Alasdair ach aon mhart le h-àl.

“Ged a chual’ an teaghlach uile Uisdean a’ dèanamh orra, cha do ghluais neach le modh no urram ’na choinneamh am feasgar ud. Chrùb Sìneag na bu tinne ri glùin a seanmhar. Cha do ghluais neach eile.

“Thug na gillean sùil air am piuthar is gun iad a’ tuigsinn carson a theich i dhachaigh bhon Taigh Mhòr; is cha do thuig iad dè chuir am màthair cho deurach, is i cho measail air Sìneig; cha do thuig iad dè chuir an athair ’na shuidhe gun ghuth aige,


[TD 28]

a smeigead air a bhroilleach is a shùilean air an làr dhubh; no carson a thigeadh stad ’na seanmhair is i ri càrdadh. Cha robh an teine fhèin a’ gabhail mar bu chòir dha, oir ged a bha e am meadhan an làir, far am bu chòir dha, is gann gu robh neach a’ toirt sùil air fad an latha. Ar leis na balaich nach robh ach aon nì gun atharrachadh: an t-acras a bha an còmhnaidh gan tolladh.

“Sheas Uisdean mionaid, a dhruim ris an ursainn ach e a’ cur a thaic air a mhaide a bha ’na dhòrn. Is e bun de dhuine làidir a bh’ann fhathast ged a bha e nis a’ streap ris an trì fichead. Ann an solas mùgach na lamp’ eòlain sheas e, a’ caogadh a shùilean an aghaidh goirteas na deataich, a shùil dhrùiseil air a’ phàisde ged a b’ann ri h-athair a bhruidhinn e. ‘Am feum mise na breunagan riasgach agad a ghabhail os làimh, is modh ionnsachadh dhaibh?’ ars esan. ‘Nam b’ann leamsa iad bhiodh an caol dubh mun lurgann. Ghabh an nighean agad fasdadh bhuam. Theich i dhachaigh gun ghuth ri neach. Ghabh thu rithe. Faiceam-sa, a dhuineachain, gun till i, is sin gun dàil.’

“Leag e a shùil air Alasdair is dh’fhan i air.

“Le sin bha iad uile air an casan, is na pàrantan a bha cho balbh fad an latha a’ bruidhinn aig an aon àm.

“‘Cha robh am pàisde toilichte,’ ars’ Alasdair.

“‘Bha i ag ionndrain na cloinne,’ ars’ Anna, bean Alasdair, gu sìobhalta.

“Ach cha robh sìth ann an guth Sìne Mòire, a sheas leis a’ chàrda ’na làimh mar gum b’àill leatha ball-airm a dhèanamh dhith, is i ag ràdh, ‘Is dè thug air an leanabh teicheadh? Bheil de bhathais agad a dh’innseas?’

“‘Nam faiceadh sibh rathad air Sìneag fhàgail againn greiseag fhathast. Ghabhadh a màthair cuideachadh. Rachainn fhìn…’

“Fo shùil mhagail Uisdein bhàsaich na faclan ’na bheul. Bha uair gum b’ann air Anna fhèin a bhiodh sùil Uisdein, ach bha ise air a dhol ’na riochdal le bhith a’ giùlan is a’ call chloinne. Thug Uisdean sùil oirre, ach chan aithriseadh mo sheanair dè na briathran suarach, drabasda a bh’aige dhi, ged a chòrd iad ri Uisdean fhèin. Is lean e air. ‘Ach do roghainn fhèin, Alasdair. Is coma leamsa. Ach biodh i shuas an ath-oidhch’. Cha duine cruaidh mi. Ach biodh tè shuas an ath-oidhch’ no bidh teine ris na cabair.’


[TD 29]

“Stad e is thug e sùil air na cabair, a bha air an tearradh le sùith is le snighe dubh, mar gu robh e gam faicinn ’nan teine. Cha robh fiamh gàire air aodann nuair a thuirt e gu maoidheachail, ‘Chan fhàgar clach air muin cloich. Bidh an làrach ann iomadh linn mar leasan do dh’fhear leis am bu mhath seasamh ’nam aghaidh. Ach do roghainn fhèin, Alasdair, do roghainn fhèin. Cha duine cruaidh mi.’

“O fhir gun iochd,’ arsa Sìne.

“Cha robh guth aig Alasdair.

“Thionndaich Uisdean air falbh. Bha Eòin, balach aon deich no dusan bliadhna, ’na sheasamh ’na thosd, ged a bha’n fhearg a’ lasadh a shùilean. Anns an dol seachad thug Uisdean dha sgailc mun pheirceal a theab a thoirt far a bhuinn. Ged a lìon sùilean a’ ghille le cràdh is tàmailt, sheas e is thilg e smugaid rathad Uisdein. Le sin bha Sìne ri taobh a’ bhalaich, a’ chàrda ’na làimh.

“Iomhaigh an Diabhail, a ghin is a sgeith thu, na tog do làmh a-rithist ri m’ogha-sa, oir ged bheirinn m’anam dha, bidh tu ann an spògan an Fhir as leis thu.’

“‘Tud, tud, a Shìne, cha chuirinn m’earbsa ann. Is mi nach cuireadh.’ Ghàir Uisdean, a’ nochdadh nam fiaclan fada buidhe nach do dh’fhairich riamh dèideadh.

“Ach cha do mhair a’ mhear mheallta, oir aig an doras thionndaich e ri Alasdair, ag ràdh, ‘Cion a’ mhodha air muinntir na h-fhàrdaich seo. Feumar an ceannsachadh.’

“Sheas Alasdair eadar Uisdean is Eòin is thuirt e gu duineil ach gu trom, ‘Is e a’ bhochdainn a dh’fhàg uireasbhach mo làmh an-diugh…’

“‘Tha facal agad fhathast,’ ars’ Uisdean, ‘ach coma. Biodh do nighean agamsa a-maireach, ged a b’e taod a chuireadh tu innte. Air neo … an teine.”

“Dh’fhalbh e, a’ fàgail an dorais fosgailte, is chual’ iad crònan òrain aige air Is Caoin Geal Mo Luaidh. Cha b’aithne dòigh a b’fheàrr air tàmailt a chur orra, oir b’e seo òran gaoil a rinn Alasdair ’na òige is e a’ moladh Anna.

“Bha. Bha Alasdair ri bàrdachd, is bu ghasda is bu bhlasda a’ chainnt anns a’ mharbhrann a rinn e do Shìne Mhòir, a


[TD 30]

mhàthair. Is i gu dearbh a thoill sin. Tha na faclan air a dhol as mo chuimhne an-diugh, ged a bha rann no dhà aig mo sheanair. Ach bhàsaich spiorad na bàrdachd ann an Alasdair le bàs a mhàthar is na bha ’na lùib. Cha chluinnear iad an-diugh chionn ’s gu bheil daoine am beachd gun tig am mì-rath ’nan cois, mar nach bi cuid airson a bhith seinn Cha Till MacCruimein. Ach bitheadh no nach bitheadh mì-shealbh ’nan lùib, bheir mi mo mhionnan nach robh sunnd aig Uisdean airson òran an dèidh na h-oidhche ud.

“Ach co-dhiùbh bu tùrsach, tàmailteach an teaghlach a dh’fhàg e. Fhuair na gillean greim suipreach, is am barrachd chionn ’s nach itheadh na h-inbhich, aig nach robh càil do bhiadh. Chaidh càch a laighe, ach shuidh Sìne Mhòr far an robh i. Cha do dhùin a sùil ann an cadal, is nuair a dh’èigh Sìneag leis an trom-laighe b’e a làmh-se a chaidh oirre ga ciùineachadh gus an do chaidil ise mar a nì an òige.

“Air an latharna-mhàireach cha duirt neach ach Eòin guth an aghaidh Sìne a dhol gu Achadh an t-Seagail. Nach duirt Uisdean gu robh a roghainn fhèin aig Alasdair, is carson a bha e ga h-iarraidh co-dhiùbh? Ach dè an aithne no’n tuigse a bh’aig a’ bhalachan air olc an t-saoghail? Cha d’rinn an fheadhainn aig an robh an aithne na bu ghlice e, is iad gu tùrsach, sàmhach. Air chùl a h-uile nì bha fios aca nach fosgaileadh doras nàbaidh dhaibh ge b’e cho goirt an eucoir a leagte orra.

“Mar sin, aig ciaradh na h-oidhche, cha do choimhead Alasdair air Sìneig, ach thuirt e, a’ falach a chion sunnd, ‘Nach fheàrr dhuinn a bhith falbh, a chagair.’

“Gu sàmhach, umhail, dh’èirich am pàisde; ach mun d’ruig iad an doras thuirt Sìne Mhòr gu cridheil, ‘Fuirichibh is thèid mi pìos an rathad còmhla ribh. Theagamh gum bi an ceum dorcha is sinn a’ tilleadh. Is fheàirrde sinn ath-theine leinn.’

“As a’ ghrìosaich thagh i dà fhàd mhònadh is chuir i an lasair ri beul a chèile. Mar sin ghabh iad an rathad, Alasdair gu balbh, am pliut tana aig a’ phaisde fuar ’na làimh is ise ga h-earbsa fhèin ris. Bha Sìne fhèin gu còmhraideach, is i a’ coimhead ri a h-ath-theine an dràsda is a-rithist. ‘Cha bu mhath leam e dhol as, ach air an làimh eile chan eil mi airson gun cnàmh e gus am bi


[TD 31]

fheum seachad,’ theireadh i is i stad is i leigeadh aghaidh an teine ris a’ ghaoith airson mionaid. Is cha robh cabhag oirre.

“Aig a’ cheann thall, is iad am fianais an Taighe Mhòir is an oidhche air tuiteam, thuirt Sìne, ‘Bithibh air ur rathad a-nis. Cha tèid mise nas fhaide. Ach Alasdair, a mhic, thèid thusa a-staigh is cumaidh tu bruidhinn ri Uisdean airson mionaid no dhà.’

“Chan eil iarraidh agam air a chomann,’ ars’ Alasdair gu dubh.

“Chan eil, a mhic,’ arsa Sìne—is bha an cridhealas air falbh—‘ach dèan thusa mar a tha do mhàthair ag iarraidh ort.’

“‘Bidh cabhag air,’ ars’ esan.

“‘Cha bhi cabhag idir air. Am fac’ thu riamh cat is cabhag air is an luch fo spòig? Dèan thusa mar a tha mise ag iarraidh ort.’

“‘Nì mi na ’s urrainn domh,’ ars’ Alasdair. ‘Tiugainn, a chagair.’

“Dh’fhalbh iad.

“Mar a thubhairt Sìne, cha robh cabhag air Uisdean is an latha leis gun dragh. Ach mu dheireadh dh’fhàg Alasdair is chaidh Uisdean pìos an rathad leis. Cha b’ann le modh. Cha b’ann, ach a’ fògairt bhon taigh fear sam bith a dh’fhaodadh cron a dhèanamh dha chuid. Chan fhuilingeadh e aon den luchd-obrach a bhith mun taigh air an oidhche. Aonan fhèin. Dh’fheumadh a h-uile fear a dhol gu bhothan fhèin air cho fad ’s a bhiodh a shlighe.

“Ach ged nach robh facal aig Alasdair dha ach na bheireadh an t-eagal bhuaithe, cho do leig am fear eile air agus, chionn ’s gu robh an luchag fo spòig, thuirt e, is e fhathast am fianais an taighe, gun tilleadh e.

“Thionndaich an dithis far an do dh’fhàg iad am feudal, is anns an tionndadh chunnaic iad gu robh iodhlann-chruach Uisdein ’na teine.

“Sheas Alasdair far an robh e, is cuimhne aige air an ath-theine ann an làimh a mhàthar. Anns an dorchadas, is a shùil air an teine, ruith is leum is thuit is dh’èirich Uisdean.

“Rinn each sitir geur.

“Chuimhnich Uisdean air tughadh blàth tioram a stàbaill fon


[TD 32]

robh sia eich. Bu choma nis an iodhlann ach na h-eich. Dh’èirich e is sitir geur ’na chluasan.

“An cual’ thu riamh sitrich eich, is e air a’ chuthach le eagal? Each a bhrist a chas? Dìreach. Bha’n seo sia eich is iad air a’ chuthach. Bha samh an teine is a’ cheò ann an cuinneanan is an t-sitrich eagalach ann an cluasan Uisdein nuair a ràinig e doras an stàbaill. Is cha b’e eagal no clisgeadh a rinn maol, slaodach a mheòirean, ach gun deach spealg a chur air chùl an t-sneich. Cha rachadh aig Uisdean air an doras fhosgladh air chabhaig, oir cha b’e buamastair a bha air a bhith ris a’ ghlais.

“Bha uinneag bheag air cùl an stabaill a bha deiseil gu fodar no a leithid a thilgeadh a-staigh gus eich a bhiadhadh, is mur rachadh aige air na h-eich a leigeil fo sgaoil chuireadh e as dhaibh gun iad a bhith fulang a’ chòrr. Cha b’e mhàin gu robh gunna aige, ach bha an deagh chuimis aige agus is iomadh fiadh reamhar a thuit dha a shlaod e dhachaigh, ach dha fhèin.

“Fhuair Uisdean an gunna is thill e, is bha an stàball ’na dhearg lasair a-nis. Anns an t-solas dhearg cò chunnaic e air mullach balla an stàbaill ach gum b’e Sìne Mhòr, an teine dearg ’na làimh. Thog e an gunna ri ghualainn is bhitheadh e soirbh do dh’fhear-eòlais am peilear a chur ’na cridhe. An àite sin a dhèanamh, leag e an gunna air mionaid is nuair a thog e e ri ghualainn a-rithist ghabh e cuimis a chuir am peilear, cha b’ann tro cridhe, ach tro chnàimh na slèisne aice. Loisgeadh ise cuideachd. Cha robh dol as a siud aice.

“Ach carson a bhithinn a’ leudachadh air a h-àmhghair? Thuit ise nuair a thuit an stàball am broinn a chèile, is shaltair is phronn na h-eich i. Loisg an teine na bha air fhàgail dhith. Chaidh a cnàmhan a thiodhlacadh am measg cnàmhan nan each.

“Bha cuimhne air an teine mhillteach ud fad iomadh geamhradh. Ach cha b’e deireadh gnothaich. Cha b’e bh’ann ach a thoiseach. Ged a b’uabhasach na thachair gu seo, is ann a bha’n sàr-uabhas is an neònachas do-thuigsinn gun tighinn. Theagamh nach eil e fhathast air a dhol bàs.

“Ach bha aon mhath an cois a’ ghnothaich bhrònaich seo: chan fhuilingeadh Uisdean Sìneag anns an aon taigh ris, is


[TD 33]

dhachaigh chaidh a cur. Nuair a fhuair Uisdean e fhèin a thionndadh rinn e air taigh Alasdair Bhig Choinnich Ghiobaich. Ghabh e suas an trannsa is sheas e taobh a-staigh an dorais. Cha tug e iomradh air Sìne a dh’fhalbh no air an àmhghair a dh’fhuiling i. Cha duirt e ach gu goirid, ‘Thig thusa nis, Alasdair, is obraichidh tu dhòmhsa mar an t-each nach eil agam. Is thusa cuideachd, ’ille.’

“Thug e sgailc le mhaide air lurgann Eòin is dh’fhalbh e. Is b’ann mar sin a bha. Mar na h-eich fhèin dh’obraich iad, gun diùltadh ann. Rachadh Alasdair dhachaigh a h-uile oidhche, ach mar fhasdadh fhuair Eòin fasgadh an Taighe Mhòir is an greim a leigeadh an sgìths leis ithe.

“Mar bhean-taighe aig an àm ud bha tè ris an cante Ceit Bhrucach. Bha i fhèin is pàisde nighinn a bh’aice is Eòghain, balach le Uisdean a bha beagan na bu shine na Eòin, is Uisdean fhèin a’ fuireach anns an taigh, agus b’ann bho Cheit fhèin a thainig mòran den eachdraidh. Gun teagamh, cha b’e beul na fìrinn a bh’air Ceit, ach ged a bu mhàthair nam breug i, cha bhiodh i ri breug nach robh gu feum dhi fhèin. Chì thu nach cuireadh an naidheachd seo ri a cliù.

“Tha e coltach gum bu tric le Eòin a bhith cho sgìth is gun tuiteadh e ’na chadal is e aig a’ bhòrd còmhla ri Ceit is Annag, am pàisde nighinn a bh’aig Ceit. Air an oidhche seo thuit Eòin ’na chadal trom far an robh e. Is e buntàta is blàthach a bh’aca airson na suipreach, is bha blàthach air a fàgail anns a’ chuachaig aig Eòin. Cha b’e Ceit tè a bhiodh deònach biadh a dhol a dholaidh is Anna air leth-tràth, ar leatha. Mar sin, nuair a bha i cinnteach gu robh Eòin ’na chadal, shìn i a làmh gus a’ chuach bhlàthaich a thogail bhuaithe. Mun d’rinn i greim air an t-soitheach rugadh gu cruaidh teann air chaol an dùirn oirre is bha i gun chomas air ais no air adhart airson tacan. Mu dheireadh fhuair i cothrom a làimhe air ais, is nuair a phaisg i a làmh anns an làimh eile ar leatha gun cual’ i guth ’na cluais ag ràdh, ‘B’e sin do ghliocas!’

“Bha Annag trang ris a’ bhuntàta, is cha do mhothaich i gun tàinig ath-smuaint gu a màthair. Is dè a b’urrainn dha màthair a ràdh? Mun tàinig an ath oidhche bha Ceit den bheachd nach


[TD 34]

robh ann ach rud a thug i a chreidsinn oirre fhèin. Mar sin, nuair a bha Eòin ’na chadal, shìn i a làmh gu fiata chun na cuaiche. Chan fhaca Ceit cò no ciamar, is cha robh ach aon nì air am mionnaicheadh i: b’e sin gu robh a’ bhlàthach mu claigeann is guth crosda ’na cluais ag ràdh, ‘Nach fòghnadh an t-aon rabhadh dhut idir?’

“Is e sgreuchan Ceit a dhùisg Eòin is a thug Uisdean le rann ghuidheachan air a theangaidh don chidsin, far am fac’ e Ceit ghlèidhteach is sruthan blàthaich mu cluasan.

“Cha robh dà dhòigh air ach gu robh neònachas air choreigin air bonn. Bhon fheasgar sin a-mach, bu ghann gu robh feasgar foiseil anns an fhàrdaich. Bha rudan a’ tachairt a bha glan an aghaidh Nàduir. Tha mi tuigsinn nach tachradh dad an toiseach mur robh Eòin ’na chadal, ach anns a’ cheann thall bu choma ’na chadal no ’na dhùisg e—bha nithean a’ tachairt anns an fhàrdaich ud a bha cho mì-nàdurra is gun cuireadh iad geilt air ceatharnach.

“Aig toiseach a’ ghnothaich bha Ceit is Annag air an sàrachadh is air am buaireadh air leithid a dhòigh is gun toireadh Ceit an greim a beul fhèin nan robh e air Eòin a shàsachadh is gum biodh fois aca. Ach mun àm sin bhuail an trom-laighe Eòghain Uisdein. Cha robh oidhche dhe bheatha a gheibheadh e fois cadail. Dh’èireadh e is dhèanadh e air uinneig no air fàradh. Thug iad air a bhith cadal ann an rùm ìosal mun tuiteadh e is gu rachadh e far na h-amhaich. Is nuair nach robh fois na h-oidhche aig duine anns an àite ud, is ann a sgeumaich Uisdean gun cumadh e Eòin ri thaobh a h-uile feasgar, is gun cumadh e e a’ dol air ais is air adhart a’ faicinn an robh Eòghain ’na chadal. Nam fàgadh e Eòin ri taobh Eòghain thuiteadh Eòin ’na chadal, tha thu a’ tuigsinn. Cha robh glas a chumadh Eòghain is e ’na chadal. Dh’fhosgaileadh e gach doras, no rachadh doras fhosgladh dha. Chan eil agamsa ach mar a chuala mi.

“Ach aon oidhche, nach ann a thuit Eòin ’na chadal air an fhurm ri taobh teine Uisdein, is chaidil e cho trom is nach do dhùisg guidheachan Uisdein e. Shìn Uisdean a chas a-mach gus Eòin a bhrodadh ’na dhùisg. Ma shìn, thachair an cleas ceudna


[TD 35]

ri Uisdean ’s a thachair ri Ceit Bhrucach. Ghlacadh caol na coise mar gum b’ann le geimheal, a chum a chas troigh bhon làr is gun nì an tacsa rithe. Chaill e cothrom a choise is dh’fhan i rag, sìnte bhuaithe. Cha d’fhuair e cothrom a choise gus an cual’ e sgreuchan Eòghain, a bha air dìreadh, air dhòigh nach do thuig e fhèin, gu mullach fuar an taighe, far an robh e an impis a dhol as cochall a chridhe leis an eagal a-nis. Mun d’fhuair Uisdean fàradh thuige thuit am balach is chaidh droch mhilleadh a dhèanamh air. Cha deach e riamh os a chinn. Thuirt Eòghain fhèin gun do chuir sitrich each air bhoil e air dha tighinn thuige fhein air sglèat fhuar an taighe, is gun do chaill e greim coise. Theireadh feadhainn gum b’e a chual’ e ach an fhuil a’ punndadh ’na chluasan leis an eagal. Ach is ao-coltach an dà fhuaim ri cheile. Ach dè, cha robh ann ach am balachan.

“Ged a b’e siud a’ cheud turas a chualas iomradh air sitrich each, cha b’e an turas mu dheireadh e. Bhon uair sin is iomadh fear is tè a thuirt gun cual’ iad an t-sitrich seo, is cha b’ann gu am feum. Bha Iain Peigi air a h-aon diubh. Balach òg gasda, bha e coimhead ri molt a bha e a’ reamhrachadh airson na Nollaig, is b’e sin Nollaig nach fhac’ e. Bha am beathach air teadhair aige, is bhiodh e coltach gun do ghabh an creutair sgeun aon latha is Iain ag atharrachadh na teadhaire. Shuain an ròp mu chas Iain is thuit e, a’ bualadh a chinn air a’ chipean iarainn. Sin agad dhut. Ann an seagh, b’e bàs nàdurrach a fhuair e. Ann an seagh eile…?

“Aonghas an t-Saoir, a-rithist. Fhuair iad esan marbh. Fhuair e buille air a lethcheann bho thram na cairt. Bean Dhòmhnaill Alasdair i fhèin...O, dh’fhaodainn a liuthad ainmeachadh. Thuirt iad uile gun cual’ iad sitrich each ro àm am bàis. Chan eil sin a’ cur dearbhadh air nì. Bha eich anns an àite an uair sin. Agus Eòghain fhèin? Mar a thubhairt mi, cha deach e riamh am feabhas bhon mhilleadh a fhuair e. Chaochail e mun tàinig e gu inbhe.

“Ach bha mi’n dùil is an dòchas nach robh an seo ach teine fuar an-diugh.

“Chan eil mòran agam ri aithris tuilleadh, ged a bheireadh mo sheanair fad oidhche gheamhraidh air an sgeul aithris. Co-dhiùbh,


[TD 36]

chaidh Eòin a chur dhachaigh gu phàrantan. Ach lean am mì-shealbh an Taigh Mòr. Chaidh a losgadh gu làraich, gus nach robh ann ach an t-slige dheth. Chan fhios ciamar.

“Agus Uisdean fhèin? An duine truagh! Bha, ma-tha, bha esan beò gus an robh e ’na sheann duine. Bha e anns an taigh-chuthaich fad iomadh bliadhna. Theireadh mo sheanair gun do chagainn e a mheòirean gus an robh iad ’nam fuil dhearg gu na h-uilt. Cha robh dòigh aig an luchd-frithealaidh air fois inntinn a thoirt dha leithid aig an àm ud mar a nì iad an ceartuair. Bha na seann lusan a bhathas a’ cleachdadh bho shean air a dhol a fasan is cha robh an fheadhainn ùr air tighinn. Sin mar a bha, ach cha robh caoidh air.”

B’ann mar sin a dh’innis Calum a sgeul, is cha chuireadh e an còrr solais air na thachair. Nuair a bha Ted ga dhlùth-cheasnachadh, thuirt Calum, “Bhuel, theireadh mo sheanair aig crìch na sgeòile, ‘Mairidh gaol is cha tèid gràin as.’ Is cinnteach gu robh meas gu leòr aig Sìne air an ogha, is gu deimhinn bha a h-uile adhbhar aice gràin a bhith aice air Uisdean. Ach ciamar…?”

Ghabh Ted beannachd gu càirdeil ris an fheadhainn air an do chuir e eòlas, is gheall e gu faiceadh e iad air ath thuras. Is ghabh e beannachd ri Tormod. Bha iad gu coibhneil ri chèile, ach ris-san cha duirt e, “Chì mi thu an ath-bhliadhna.” Chan abradh an teanga na faclan ged a b’àill leis, oir nach cuala Tormod sitrich nan each? Chaidh Ted air ais gu New York, far an laigh na mairbh ann am fois. Dh’fhàg e Tormod is e feitheamh nì a bha e’m beachd a bha’n dàn da.


[TD 37]

2

B’e Pàdraig an t-Saighdeir a theirte ris is e ’na bhalachan, ach b’e Pàdraig Saighdear a theirte ris ’na fhireannach. Bha an dà ainm freagarrach dha, oir b’e saighdear a bha ’na athair airson iomadh bliadhna agus rugadh Pàdraig fhèin thall sna h-Innsean. Bha e aon sia no seachd a bhliadhnaichean a dh’aois mun tàinig iad dhachaigh. An sin, nuair a bha e fhèin an aois, ghabh e fhèin san Arm is bha e fhèin a-rithist bliadhnaichean mòra thall air taobh an ear an t-saoghail.

Nuair a chuir mise fìor eòlas air bha e air an t-Arm fhàgail is air tighinn a dh’fhuireach ann an seann taigh athar, taigh a shinnsir. Cha robh ann ach e fhèin ’s a bhean, oir bha an teaghlach gach fear is tè aca air a dhubhan fhèin o chionn fada. Is e boireannach gun mhì-thlachd a bh’inntese, is chan fhios domh gu robh i fiù is a’ gearain air anastachd an taighe chun an tug Pàdraig i. B’e coire Phàdraig gu robh e anasta. Bhiodh doras dheth, no uinneag fosgailte no gun dad eadar i ’s na rionnagan, is pìos den mhullach far an taighe is Pàdraig ri chur air dòigh. Dòcha gu robh e math gu leòr is uidheam chogaidh ’na làimh, ach b’e am fìor ghroigean e le uidheam obrach sam bith. B’ann mar sin a chuir mise eòlas air, oir bha cliù agam feadh na sgìre airson obair shnasail. Ged a bha mi fhathast ri cumail chaorach, cha robh mòran eile an slaodadh rium, is bu ghlè thoigh leam a bhith toirt làmh do Phàdraig nuair a dh’fhairtlicheadh an gnothach air fhèin gu tur.

Thigeadh Pàdraig a-nall aig beul oidhche a dh’iarraidh comhairle no cuideachaidh is dh’fhuiricheadh gu anmoch. Thòisicheadh e le innse mar a bha dol leis—cho tarsainn, cam,


[TD 38]

rag is a bha gach inneal. Bha e glè eirmseach, èibhinn, is bheireadh e a chreidsinn ort gu robh miann aig gach uidheam a bhith ag obrachadh ’na aghaidh, nach robh coire aig na meòirean liobasta airson uinneag anns an robh fiaradh, airson doras a bha air a chrochadh cam. B’ann aig an àm sin a thigeadh e far an robh mise, is chuireadh e seachad leth na h-oidhche a’ bruidhinn. Dh’aithriseadh e beachdan is cleachdan neònach air an do chuir e eòlas air taobh eile an t-saoghail, ach riamh cha duirt e co-dhùibh a bha e fhèin a’ cur aont riutha gus nach robh. Aig amannan theirinn fhìn, is mi air m’uabhasachadh, “Ach, a Phàdraig, tha fios nach eil thu fhèin a’ cur t’amen ri sin.” Cha do dh’aidich e riamh ma bha, is riamh cha deach e as àicheadh.

Chan eil mi ag ràdh nach biodh e a’ tadhal na bu trice le chuid fallsachd mur b’e Ciorstaidh, a’ bhean agamsa. Cha robh aice air idir. Theireadh i riumsa, “Ciamar nach eil thu ag aognachadh bho na sùilean mòr’ ud? Saoilidh mi nach ann ormsa a tha e ag amharc ach air neacheigin an taobh thall dhìom, ged as ann ormsa a tha a shùil. Tha mi an còmhnaidh a’ coimhead thar mo ghualainn aige, is cha tig snodha air aodann, mar gum b’e sin mo ghliocas, a bhith coimhead dè th’air mo chùlaibh.” No theireadh i, “An do mhothaich thusa: chan e an rud a bheir gàire oirnne a bheir gàire air an duin’ ud. Chan eil e nàdurra. Bu chòir dhut a sheachnadh. Theid an cù fhèin ann an cùil nuair a thig am fear ud.”

Cha b’e gum bu toigh leamsa Pàdraig mi fhìn, ach bha freagairt shìobhalta agam dhi; is ged a phaisgeadh i a fighe ’na h-uchd, no gun coimheadadh i air an uair, no gun crathadh i na sasagan, cha do leig mi fhìn no Pàdraig oirnn gun do mhothaich sinn do leithid a mhì-mhodh.

Ach aon oidhche—’s ann a-null toiseach an Dàmhair a bh’ann—ged a bha a h-uile comharra air Ciorstaidh gu robh i buidheach de chèilidh, cha robh guth aig Pàdraig air falbh. Ar leam nach robh aire air dè bha mi fhìn no e fhèin ag ràdh, is bha mi car sgìth de chuideachd; agus thuirt mi, “Cuiridh mi fhìn thu pìos an rathad, a Phàdraig, ma tha thu a’ falbh.” Mar gu robh e a’ feitheamh ris an tairgse, bha e air a chasan gu grad, sunndach. “Bidh sin glan fhèin,” thuirt e. Dh’èigh mi ri Dìleas,


[TD 39]

an cù chaorach, is mi’m beachd a thoirt leam, ach thuirt esan gu smachdail cabhagach, “Fàg an cù aig an taigh, fàg an sin i.”

Ged a thog Dìleas a bus far a spògan is ged a choimhead i orm is airsan, cha d’rinn i air i fhèin a thogail, is thuirt mi ri Ciorstaidh gun toirinn Dìleas air sgrìobag a-rithist is dh’fhalbh sinn.

Bheireadh cairteal na h-uarach de choiseachd mhath sinn chun an taigh aige, a bha air leth-bhruthaich, is dh’fhalbh sinn le ceum sunndach, oir bha an oidhche fuar, dorcha, ged a bha i ciùin. Aig bonn na bruthaich tha alltan a’ ruith le iomadh seòrsa guth, a rèir doimhneachd an uillt aig an àm. Tha drochaid thairis air an allt, agus mu ruigeamaid an t-allt bha seann taigh mòr. Bha e fàs, ach air a dheagh chumail. Timcheall air bha craobhan faidhbhile is beithe. B’e sin an seòrsa a b’fheàrr a dh’aithnichinn, ged a bha iomadh seòrsa eile ann cuideachd. Nuair a bha mi ’nam bhalachan ’s iomadh mionaid a chuirinn seachad a’ coimhead suas air an taigh mhòr a bha’n samhradh ion ’s a’ falach le dhuilleach. B’ann anns an Arm a bha fear an taighe ga chosnadh, is uairean thigeadh e fhèin is a theaghlach dhachaigh airson ùine. Bha dithis sheirbheiseach dhubha aige. Cha b’ann dubh a bha iad idir ach dorch’-dhonn, is le sùilean mòra dealrach a’ losgadh ’nan ceann. Bheireamaid sin an aire na b’fheàrr chionn ’s gu robh iad a’ cleachdadh còmhdach-cinn geal. Cha robh taghadh air fear seach fear airson caoilead, ged theagamh gu robh iad righinn gu leòr.

Tha mi’m beachd gum b’e duine gasda a bh’anns a’ Mhàidsear fhèin. Tha cuimhne agam turas is mi a’ bùrachd ann an clais an rathaid, far an do chaill mi bonn-a-sia, gun do dh’fhaighnich e dhìom dè bha mi ris. Cinnteach gum b’e mo mhòr-chall a thug misneachd dhomh innse dha mar a thachair orm. Chuir e làmh ’na phòcaid is shìn e dhomh bonn airgid—sia sgillinn. Bu ghann a bha’n lùths annam a ghabhail bhuaithe, ach theich mi dhachaigh le mo stòras, is tha am bonn fhathast agam ann an seotal ciste shuas air an lobhta. Chan aithne domh gu robh e a’ gabhail gnothach ri muinntir an àite ged as dòcha gu robh feadhainn aca ag obair dha. Bha am barrachd ioghnaidh agamsa de na fir eilthireach, de na flùraichean is na craobhan.


[TD 40]

Theireadh cuid gu robh ap, no muncaidh, aca cuideachd; ach ma bha, chan fhaca mise riamh e. Ach is fhada bhon àm sin. An ceartuair bha an taigh fàs, an duilleach air tuiteam, gun ann ach cruinn loma is stocan nan craobh ri boillsgeadh fann, aitealach.

Nis, mar a thubhairt mi, cha robh Pàdraig ro chòmhraideach fad an fheasgair, is mun d’ràinig sinn na craobhan is an drochaid cha robh guth idir aige dhomh. Theab mi tilleadh dhachaigh is thionndaich mi ri oidhche mhath a chur air, is b’ann an uair sin a mhothaich mi gu robh a cheum air fannachadh is e a’ tarraing analach mar fhear a bha sàraichte le iomradh no obair chruaidh. Bhuail e orm gu robh an duine tinn is chum mi orm ri thaobh.

Chuala mi gluasad fann am measg nan duilleagan crìona, mar gu robh duine no beathach a’ falbh gu faiceallach ri ar taobh anns a’ chlais. Thug mi sùil thar mo ghualainn is ar leam gu faca mi faileas a’ dubhachadh eadar mi is rùsg bàn na beithe. “Nach bochd nach tug mi Dìleas leam,” thuirt mi.

Cha robh na faclan as mo bheul nuair a thionndaich Pàdraig orm, is gu garg ged a bha cnead aige. “Na toir gu bràth an cù an rathad seo. An geall do bheatha, na toir thusa an cù an rathad seo,” ars’ esan.

Dh’fhairich mi mo shùilean ag at is a’ fàs cruinn leis an fheirg, ach mun d’fhuair mi guth asam lean esan air, is a-nis gu sìobhalta, “Eil fhios agad, chan eil aig a’ bhean air coin. Eagal a ghabh i uaireigin, a’ bhaothag bhochd. Agus cù air nach eil i eòlach … eil fhios agad?”

Cha do fhreagair mi, ach thug mi sròn na bròige do phìos maide a bh’air tuiteam air an rathad. Gun ghuth an còrr rinn sinn air an drochaid. Mar sin, cha duirt mi ri Pàdraig gum bu neònach an oidhche a bh’ann, oir dh’fhairich mi tiughad ceò ag èaladh gu fuar mu mo lurgann is mu mo ghlùinean, is a’ cur bacadh air coiseachd. Thug mi sùil air Pàdraig. Am fac’ thu riamh fear a’ coiseachd air cladach far a bheil doimhneachd de dh’fheamainn? No fear a’ coiseachd tro làthaich? Ged a bha Pàdraig air druim cruaidh an rathaid, b’ann mar sin a bha e a’ coiseachd. Fhuair mi gnè saorsa nuair a ràinig sinn an drochaid. Air dhuinn a dhol trasd na drochaide, cha mhòr nach d’rinn mi gàire fanaideach orm fhìn is mo chuid gòraiche. Cha b’e


[TD 41]

a-mhàin gu robh Pàdraig a’ coiseachd gu nàdurra, ach ghabh e le sunnd ris a’ bhruthaich. Thuirt mi rium fhìn gun do chuir an aois tilleadh ’nam fhradharc is gun do mheall faileas nan craobh mi.

Am fianais solas a thaighe, aig mullach na bruthaich, gun fannachadh ’na cheum, thuirt Pàdraig, “Faodaidh tu tilleadh a-niste.”

Cha tug e sùil an rathad a bha mi, is bha mi air mo leamhachadh cho mòr le esan gabhail air fhèin cead a thoirt dhòmhsa tighinn no falbh is gun do sheas mi ’nam bhuinn. Chum esan air. Thionndaich mi air mo shàil is rinn mi air m’ais. Cha d’ràinig mi an drochaid nuair a chuala mi mar gun dèanadh Pàdraig cagar ìosal ’nam chluais. “Cum druim cruaidh an rathaid mhòir is na dèan dàil ge b’e dè chì no chluinneas tu.”

Cha robh duine faisg orm, is anns an t-sàmhchair chluinninn fhathast brag aig Pàdraig air crùn an rathaid. Chaidh mi trasd na drochaide is bha mi fo na craobhan is gun nì air thalamh a’ cur tilleadh annam. Air thalamh, an duirt mise? Ach faodaidh mi innse dhutsa gu robh mi’m beachd gu robh iomadh sùil agus iomadh spòg dhorcha air gach taobh dhìom—is chan e gealtair a th’annam. Dòcha gum b’e siud a’ cheud turas a bha mi toilichte gu robh an dorchadas a’ cleith na bha timcheall orm. Co-dhiùbh, bhòidich mi dhomh fhìn, nam b’e is gu faighinn dhachaigh sàbhailt, gu seachnainn Pàdraig ged nach canainn guth air an neònachas seo ri Ciorstaidh. Choisich mi dhachaigh, is air cho saor, toilichte is a bha mi, bha mi nis cinnteach gun do mheall mo dhroch nàdur ri Pàdraig mi. Nuair a dh’èigh mi ri Dìleas is mi aig an doras, dh’èirich i is stadh i i fhèin is thàinig i ’na ruith. Dh’èigh Ciorstaidh, “Na bi mionaid. Tha’n coire agam air.” Cha robh nì air atharrachadh. Ann an latha no dhà chanainn gum b’iomadh aisling a bh’agam a mhair na b’fhaide ’nam inntinn.

An ceann cola-deug no mar sin, nach b’fheudar do Phàdraig tighinn an rathad a-rithist. Bha beul na h-oidhche ann mun tàinig e, is thàinig e ’nam chuimhne mar a thachair an turas mu dheireadh a thàinig e, is cha robh mi airson fhiathachadh


[TD 42]

a-staigh; ach cha do dh’fheith esan ri fiathachadh is ghabh e staigh romham gun fhiathachadh. Bha’n lampa laiste aig Ciorstaidh, is nuair a chunnaic mi e ’na solas chuir e truas is oillt orm. Bha an duine mòr, garbh ud air sùghadh is air cromadh. Bha am falt làidir, crasgach air a shlìobadh ri chlaigeann mar gu robh e daonnan fliuchte le fallas, tolgan fo chnàimh a phearcaill is an t-aodann air a dhreach a chall, is ar leam gu robh sgleò grànda air na sùilean dorcha. Ged a bhiodh e air èirigh bhon fhuar-leabaidh, shaoilinn nach b’urrainn a chruth a bhith mòran na bu mhì-thaitniche.

Nis, tha fios agam gun can feadhainn nach eil leithid a rud is Ifrinn ann. Their mise a chaochladh. Air chùl sin, ge b’e àite no staid a tha ann an Ifrinn, bha anam Phàdraig, aig an àm ud, air a tharraing is air a dheocadh a-steach don àite sin. Chunnaic mise sùilean eich a bha air a dheocadh sìos ann an sùil-chritheach mun do chuir mi an gunna ris. Chunnaic mi bàis ghrànda roimhe seo. Ach anam air a lèireadh… Ach bha duinealas fhathast, is cruadal, anns an truaghan; is annamsa dhùisg e faireachadh air choreigin. Dòcha gum b’e dàimh no co-fhaireachadh mar aig duine ri duine a bh’ann. Cha chan mi gum b’e meas no idir gràdh a dhùisg. Dòcha nach robh ann ach tarsainngeachd a tha gu nàdurra annam fhìn. Co-dhiùbh, thuirt mi rium fhìn gun deanainn a chuideachadh. Air an làimh eile, an tàinig an t-òrdan thugam?

Biodh sin mar sin, cha robh dà dhòigh air ach gu robh e mar fhiachaibh ormsa a dhol còmhla ri Pàdraig ge b’e an t-slighe a bha e a’ siubhal. Cha do chuir mi dhìom tìde, ach thuirt mi ris aig crìch ar gnothaich, “Chì mi dhachaigh thu.”

Cha do dhiùlt e mo chompanas is cha duirt e facal, ach bha e air a bhuinn is a’ coiseachd a-mach romham. Ach cha b’e companaich a bh’annainn—bu choltaiche sin ri prìosanach is fear-dìon. Cha robh guth còmhraidh eadar mi fhìn is e fhèin, is sinn a’ caomhnadh ar neirt.

Mun d’ràinig sinn a’ choille idir, ar leam gu robh feachdan gar cuartachadh. Chan eil fhios a’m an robh ceangal eadar iad ’s gluasad fiata am measg nan duilleagan crìona ann an clais an rathaid. Shaoilinn gu robh àireamh mhòr luch no bhiastagan


[TD 43]

den t-seòrsa sin a’ sìor ghluasad gun fhois. Thug mi sùil air Pàdraig, is anns an dorchadas chithinn gu robh e a’ luasgadh mar dhòrnaiche air an robh iomadh dòrn air tuiteam.

Rug mi air ghàirdean air, le m’dhà làimh fo achlais ga chumail suas. Dh’èigh mi ris, mar gu robh e fada bhuam, “Cum air n-adhart. Na toir gèill. Tha sinn gu bhith thall.”

Rinn mi spàirn chruaidh, ach theab nach rachadh agam air a thoirt seachad air an drochaid. Chuir mi mo làmh gu dhruim – is thoir fa-near gum bu mhise a bu lugha is a bu laige; ach chum mi taic ris is cha do leig mi as mo ghreim air. Aig bun an t-slios ar leam gu robh am feachd dorcha a’ fannachadh, is dh’èigh mi ri Pàdraig, nach duirt guth fad na h-ùine. Suas a’ bhruthach bha fios agam, mura cailleadh e a dhuinealas, gu robh sinn sàbhailt.

Aig a dhoras sheas sinn gun ghuth, a’ tarraing a-staigh làn ar sgamhain den ghaoith bhrèagha, chùbhraidh, mar gum bu mhath leinn a bhith cuidhteas an truailleadh air an robh sinn air eòlas a chur. Ann an ùine bhig, mar gum b’aithne dhòmhsa an nàmhaid a bha’n tòir air, thuirt e, “Bidh mi ceart gu leòr a-nis. Tha mi fhathast sàbhailt fad ’s a tha mi’m broinn an taighe.” Dh’fhosgail e an doras is gun ghuth an còrr dh’fhàg e mise an siud.

Bha fios agam dè bha ri dhèanamh, is cha b’e a bhith ceasnachadh cion modha Phàdraig. Bu ghann a dhùin an doras gus an robh mi air an rathad dhachaigh. Gun sùil a-null no nall, air druim cruaidh an rathaid, ghabh mi sìos is dhachaigh gun bhacadh.

B’ann a-rithist a thàinig e thugam cho neònach is a bha mo dhol-air-adhart air an oidhche ud. Choisich mi—is e sin a their mi, oir bha faireachadh agam air casan a’ dol air adhart, tè an dèidh tè. Bha faireachadh agam air fèithean is uilt ag obrachadh, air fuil a’ ruith tro chuislean, air cridhe a’ bualadh. Ach cha chuala mi fuaim coise air rathad, cha chuala mi an cagar a b’fhainne bho dhuilleagan crìona, bho mheanglain craoibhe a’ suathadh ri chèile, bho luaisgean mara, bha allt no eas, bho anail bheò. Air oidhche nàdurra, air cho ciùin, sàmhach is a tha’n oidhche, tha a’ chluas air a tàladh le fuaimean beaga na h-oidhche. Cha robh faireachadh agam ach gum b’e mo


[TD 44]

bhodhaig fhìn a bh’ann, ach mi ga h-amharc bhon taobh a-muigh. Shiubhail mi mar gu robh mo cholann glaiste am broinn slige-dhìon, air a cochallachadh ann am brat-gleidhidh neònach anns nach robh cuideam. Bheil thu tuigsinn? Chan eil. Ciamar a thuigeadh tu is nach tuig mi fhìn, ged as tric a bheachdaich mi air an neònachas seo.

Ceangailte ris a h-uile neònachas eile bha seo ann. Ged a b’e mo cholann a bha air an rathad, ar leam nach b’e m’inntinn, inntinn Alasdair ’Ain Oig a tha an ceartuair a’ bruidhinn riutsa, a bha a’ stiùireadh a’ chuirp. Nuair a bha mi ag ionnsachadh seòladaireachd fo mharasgladh m’athar, ’Ain Og, bha mi dèanamh mar a dh’iarradh esan. An toiseach b’fheudar dha iarrtasan a chur ann am briathran. Nuair a bha mi na bu shine sheasadh e air mo chùlaibh is cha robh feum air lid bhuaithe. Bha mi fo thaoitearachd an oidhche ud—fo thaoitearachd na bu dlùithe, na bu làidire.

Thainig beachd neònach eile thugam, ged nach b’ann air an oidhche ud ach fada ’na dèidh. Thàinig e thugam gum b’ann mu choinneamh na h-oidhche ud—agus oidhche àraidh eile—a chaidh mo dhealbh, mo ghin is m’àrach. Ach chan eil an sin ach beachd gun dearbhadh a thàinig thugam.

Ach cha b’e beachd no faoineas idir a bh’ann an oidhche a dhùisg mi as cadal is mi cluinntinn mar gum b’e Pàdraig ag èigheach, “Alasdair, thig thugam. Dèan cobhair orm.”

Cha do dh’fhaighnich mi dhìom fhìn am b’ann ri aisling a bha mi, ach ghrad-leum mi as an leabaidh, gu luath a’ cur stiallan aodaich orm, agus anns an dol a-mach a’ togail leam Bìoball a bha daonnan aig Ciorstaidh air mullach ciste. Ghabh mi a-mach. Gu neònach, ach gun cheist is gu nàdurra, shiubhail mi air an aon mhodh is a shiubhail mi an turas mu dheireadh a thàinig mi dhachaigh. ’S e sin mar gu robh slige umam a bha gam ghleidheadh. Nuair a ràinig mi’n taigh ghabh mi staigh.

Bha fios agam gu robh Iris, bean Phàdraig, air a pliùsgadh ann an oisean is i an còmhnaidh a’ sireadh ri <eng> “Saccidananda” <gai> no facal den t-seòrsa sin. Cha chreid mi gur e Beurla no idir Gàidhlig a bh’ann.

B’ann a-rithist a bhuail e orm cho mì-nàdurrach is a bha


[TD 45]

cùisean. Bha an teine air cnàmh as. Cha robh lampa laiste. Ach a dh’aindeoin cion lampa chithinn feadh an taighe. Ar leam gu robh ceò ciar-uaine air fheadh is e a’ cur solas fann dheth. Cha mhionnaichinn ciamar a bha mi a’ faicinn, ach gu faca mi.

Bha Pàdraig ’na sheasamh aig oisean an àite-teine is a chùl ris a’ bhalla. Bha shùilean a’ tionndadh suas ’na cheann is cop is ronnan mu bheul. Bha a dhà làimh a’ dol gun sgur mar sùistean ann an làmhan famhair. Thigeadh cnead air an dràsda is a-rithist mar gu robh e air buille a thoirt no buille fhaotainn. Cha do stad mi gus an còrr fhaicinn, ach leum mi gu bhith ri thaobh is mi togail a’ Bhìobaill an àird is mi ag èigheach, “Cobhair ann an ainm na Trianaid.”

Le sin thàinig sgleog bho làimh Phàdraig a thilg am Bìoball as mo làimh. Rinn mi air mo mhàgan gus an leabhar a thogail, ach bha mo làmhan is mo cheann air am bualadh mar gum biodh le spògan mòra anns nach robh cnàimh ged a bha neart annta. Bu choltaiche an rud a thug buillean ri staimh a’ chladaich. Gun stad dh’èigh mi ris an Trianaid. Fhuair mi greim a dhèanamh air a’ Bhìoball is thionndaich mi far an robh Pàdraig. Bha a làmhan a-nis a’ dìon a sgòrnain is aodainn. Bha a cheann air cromadh is air tuiteam air a bhroilleach. Gu daonnan ag èigheach airson cobhair, chaidh agam air mo ghàirdeanan a chur uime. Airson mionaid dh’fhairich mi an lùths a’ traoghadh asam. Dh’èigh mi ri Iris i thighinn, ach bha ùine mun do ghluais i thugam is i mar gu robh i a’ coiseachd tro uisge domhain. Beag air bheag, ar leam gun d’fhuair Pàdraig faothachadh. Chum mi fhìn is Iris ar greim air is dh’fhairich mi mo neart a’ tilleadh thugam. Beag air bheag dh’fhalbh an ragachadh as Pàdraig, ged a bha e air chrith mar shlait ann an sruth. Leag e a làmhan bho aodann is thuirt e gu fann, ach mar gum bu chòir dhuinn a staid a thuigsinn, “Tha iad air teicheadh. Cha dèan iad ionnsaigh orm tuilleadh. B’ann ’na àm a thàinig thu.”

Sheas e mar fhear air a shàrachadh, is bha e fhathast critheanach, gun lùths. Tharraing mi sèithear a-nall is chuir mi e ’na shuidhe air.

“Bidh tu ceart gu leòr a-nis,” thuirt mi le cinnt, ged nach robh sìon a dh’fhios agam dè bha a’ cur ris. Chionn ’s gum b’e


[TD 46]

an aon leigheas a chuala mi aig Ciorstaidh airson gach trioblaid, thuirt mi ri Iris gum b’fheàirrde e cuach de bhainne math teth mu rachadh e a chadal.

Nuair a thill Iris leis a’ bhainne dh’fhalbh mise. Choisich mi dhachaigh—mise, Alasdair ’Ain Oig—is bha fuaim mo cheuman ’nam chluasan; bha, agus fuaimean beaga eile. Chuala mi mar gu robh mo chlaistneachd air a geurachadh. Chuala mi cnàmhan nan tonn, torman an uillt, creutair beag a’ gabhail do bhuinn le clisgeadh, is iomadh fuaim beag nàdurrach eile. Sheas mi barrachd is aon uair leis an tlachd a bha mi gabhail annta.

Is mar gu robh an gnothach eadar mise is Pàdraig aig crìch, cha deach mi rathad an taighe aige. Thadhail esan mi barrachd is aon uair—dìreach mar a b’àbhaist. Chan aithne domh gun tug e iomradh riamh air mar a thachair. Tha mi ag ràdh, “Chan aithne domh” is chan eil an aithne sin agam. Ach thuirt e a’ cheud turas a thadhail e, “Is ann agamsa a bha an aisling neònach.”

Dh’fheith mi ris an eachdraidh, ach is e a thubhairt e, “Ach nach dòcha nach eil ’nar beatha gu lèir ach aisling?”

Mar a thuirt mi a cheana, bha beachdan neònach aig Pàdraig riamh, is b’e siud fear dhiubh. Is tric a bha mi a’ smuainteachadh air mar a chuir e e.

Chan fhaca, chan fhaca mise tasg no tamhasg riamh, no iarraidh air.

Siud mar a dh’innis Alasdair ’Ain Oig an sgeul dhòmhsa, is e an uair sin ’na sheann duine, is chan aithne domh gun do dh’innis e do neach eile i.


[TD 47]

3

Chuir Seònaid an lampa a bha i air ùr-lasadh air meadhan a’ bhùird, is thug i sùil mun cuairt le tlachd nach robh dol an lughad ged a bha corr is mìos bhon a thàinig i don taigh is don dùthaich ’na h-eilthireach is ’na bean òig. Air a’ bhòrd bha tubhailte mhìn, gheal, gach truinnsear is uidheam-bùird a’ deàrrsadh, uisge-beatha is glainne air a bhòrd-thaoibh, oir bu mhath leis an doctair deuran a ghabhail an dèidh a shuipreach nuair a bhiodh na boireannaich a’ nighe is a’ cur seachad nan soithichean. Chuir i fàd no dhà air cùl an teine gan tiormachadh gus an tugadh i iad gu lasair bheothail nuair a bhiodh an t-àm iomchaidh, oir bha an taigh fhathast fuar ri linn da bhith cho fada fàs. Ann an sàmhchair an taighe cha robh glid ri chluinntinn, ach thog oiteag fhann thuice torman an uillt is cnàmhan na mara on t-saoghal mhì-fhoiseil taobh a-muigh an taighe.

Gu gleusda, cùramach, thionndaich Seònaid sìos an t-siobhag, oir cha robh reusan dhi a bhith cosg ola chionn ’s nach biodh feum air solas an seo gus an tigeadh an doctair dhachaigh. Bha Mòr, piuthar a màthar, a bha dèanamh a dachaigh còmhla riutha, aig a’ cheart àm anns a’ chidsin a’ dèanamh cupa tì a bhiodh aca le chèile. Le sùil eile mun cuairt, chaidh Seònaid i fhèin don chidsin far an robh Mòr.

“Is e seo an t-àm as fheàrr leam den latha,” thuirt Seònaid, “ar h-obair dèanta is gach nì gu foiseil rèidh. Nach suidh sibhse a-nis is dèanaibh an t-altachadh is bidh an tì a’ tarraing. Tha fios agam gun toigh leibh cupa math làidir.”

“Nì mi sin,” thuirt Mòr.


[TD 48]

Shuidh an dithis aca is chrom iad an ceann—ach cha d’rinn Mòr an t-altachadh, ni mò a dh’òl iad an tì. Mun tàinig facal bho a bilean thàinig gleadhar a chriothnaich an taigh air ùrlar anns an rùm-cadail os an cionn.

Thàinig thuca fuaim ghleadhar is stàirnich is sgreuch a bha mùchte, is iadsan ’nan seasamh is greim aca air a chèile airson taic. Mar a thuirt iad a-rithist, cha b’e mhàin gun do bhuail am fuaim an cluasan ach chriothnaich e an com is an colann. Fad mhionaidean lean an ùpraid oirre. An uair sin stad an stàirnich is bha an t-sàmhchair a lean na b’uabhasaiche na h-uile stàirnich, is gun fhios dè bha ri tighinn. Ge b’e a dh’adhbhraich am fuaim ud, bha e an siud fhathast.

Sheas iad mar seo fad ùine gun charachadh, an sùilean togte ri mullach geal a’ chidsin far nach robh nì ri fhaicinn, gus an duirt Mòr, “Mach a seo sinne.”

Gu luath, ach air an corra beaga, rinn iad air an doras aghaidh. Mun d’ruig iad bonn na staidhre air am feumadh iad dol seachad, sheas iad reòthte a-rithist, oir chual’ iad ceum trom cabhagach air an staidhre is gun duine a’ tighinn. Ged nach robh nì ri fhaicinn, thàinig oiteag le fuachd a ghreimich air smior nan cnàmhan aca. B’e am fuachd mì-nàdurra seo a mhair riamh ’nan inntinn. Ged nach fhac’ iad cò dh’fhosgail an doras, dh’fhosgail e is dhùin e, is bha iad leotha fhèin. Ged a bha an taigh sàmhach, cha robh fois ann daibh.

Chunnaic an doctair solas lainnteir a bha air a giùlan le neach a bha a’ snìomh is a’ seasamh an dràsda is a-rithist. Chionn ’s nach do las e fhèin solas a ghige, oir cha robh sùil aige gum biodh neach air an rathad seo ach e fhèin, dh’èigh e nuair a bha e pìos air astar, “Cò tha siud?”

Thainig an solas thuige gun dàil is chual’ e Seònaid ag èigheach, “Tha sinne.”

“Ach dè an aon deamhain a chuir sibh an seo aig an àm seo dh’oidhche?” dh’èigh esan, nach robh aithnichte airson fhoighidinn aig àm sam bith.

“Dhuine, dhuine,” chronaich Mòr e, “na tog an t-ainm sin cho faoin sin. Tha an Deamhain fhèin anns an taigh ud.” Shreap i gu subailte a-steach don ghige le Seònaid air a sàil.


[TD 49]

“O dhà ghorag,” ars’ an doctair nuair a chual’ e na bha aca ri innse, “cha bhiodh ann ach eun san t-similear.”

Ged nach dubhairt e, cha deach e thar a chuimhne mar a theireadh muinntir an àite, “Is ciamar a tha’n taigh a’ tighinn ribh?” an àite “Ciamar a tha’n dùthaich a’ tighinn ribh?” Ged a mhol esan riamh an taigh, bha e’m beachd gu robh iad a’ cleith rudeigin; ach an ceartuair, airson nam mnathan, bha iad coma ciamar a shloinneadh e iad fad ’s nach diùltadh e a thaic dhaibh is iad a’ crùbadh gu dlùth ris.

Nuair a ràinig iad an taigh bha gach nì gu rèidh, foiseil, blàth. Anns an rùm far an robh an ùpraid bha a h-uile ròinean ’na àite fhèin. Bha gach doras is uinneag dùinte.

Air an latharna-mhàireach fhuair an doctair cothrom tadhal air oifis an fhactair, duine aoigheil, gasda.

“An gabh thu drudhag?” thuirt e, a’ toirt sùil gheur air an doctair.

“Dìreach leth na glainne,” fhreagair esan, is e a’ suidhe gun chabhaig.

“Seadh,” ars’ am factair is e a’ sìneadh glainne dha, “is ciamar a tha an taigh a’ tighinn ris a’ bhean?”

Ghabh an doctair blaiseag ach cha do fhreagair e, ach thug e sùil air fhiaradh air an fhear eile.

“Taigh math ùr,” lean am factair air, mar nach do mhothaich e nach do fhreagair am fear eile. “Is e call a bhiodh ann e bhith fàs.”

“Is carson a bhitheadh e fàs?” Chuir an doctair a cheist gu ciùin.

B’e am factair a bha nis ’na thosd, is e a’ coimhead fon t-sùil. Thionndaich e a ghlainne eadar a mheòirean turas no dhà mun duirt e, “Tha fios agaibh nach eil mise dol leis na beachdan neònach a th’aig muinntir an àite seo. Chan e gu bheil dad agam an aghaidh nan daoine mar dhaoine. Chionn ’s gun tàinig sibh ùr don àite thathainn mi an taigh dhuibhse. Taigh math.”

“Taigh math,” thuirt an doctair. “Is e call a bhiodh ann e bhith fàs.” Ghabh e blaiseag eile is e a’ feitheamh.

“Dòcha gum b’fheàrr dhomh an eachdraidh innse dhuibh,” thuirt am factair gun mòran sunnd.


[TD 50]

“Tha tìde gu leòr agam,” fhreagair an doctair.

Lìon am factair an dà ghlainne mun do thòisich e ris an eachdraidh. “Bhuel, seo mar a bha. Nuair a leig Seonaidh Og dheth a bhith seòladh thàinig e dhachaigh is thog e an taigh ud. Taigh math. Taigh brèagha. Bha airgead aige. Dheth fhèin bha e cùramach, gleusda, is air chùl sin theireadh iad gun d’rinn e airgead ann an Afraga a Deas—ann an àiteigin thall thairis co-dhiùbh. Cha robh fearas mhòr sam bith ann. Cha robh guth mòr no droch fhacal aige do neach. Is iomadh duine don tug e cuideachadh beag le airgead, oir bha bochdainn gu leòr anns an sgìr’ aig an àm.

“Dòcha gu robh Seonaidh air tilleadh aon chòig no sia bhliadhnaichean nuair a mhothaich cuideigin nach robh e air ceò a thogail airson aon dà latha. Cha robh dad ga thadhal is bha e aig ceann an t-slios co-dhiùbh. Chaidh dithis fhear suas. Cha robh an doras air a ghlasadh is fhuair iad a-staigh. Cha robh sgeul air Seonaidh Og. Ach ann an rùm-cadail bha corp, corp boireannaich. Chaidh a murt. Bha sin gun cheist. Ach bha a’ cheist ann cò i, oir cha b’aithne do neach san àite i. Cha b’e boireannach a mhuinntir na dùthcha a bh’innte.

“Is ann an uair sin a chuimhnich fear is fear gun tàinig tè far bàta Ghlaschu air feasgar bho chionn ghoirid is i ag iarraidh seòladh air taigh Sheonaidh. Fhuair i sin.

“Ròinean de Sheonaidh chan fhacas riamh tuilleadh. Bhiodh e soirbh gu leòr dha coiseachd tarsainn a’ mhonaidh is am bàta a ghlacadh sa mhadainn is a chasan a thoirt leis a-null thar chuain.

“Gus an là an-diugh chan eil fios le cinnt co-dhiùbh tha e beò no marbh no dè an ceangal a bh’aig a’ bhoireannach seo ris. Bha an taigh fàs airson ùine, is an uair sin thàinig feadhainn a bhuineadh dha fhèin a dh’fhuireach ann. Ach cha b’fhada a chum iadsan ceò ann. Chuir na chual’ iad a leithid de dh’eagal orra is nach faighear neach a chuireas seachad oidhche ann. Their iad an seo gu bheil samhla no tamhasg a’ tilleadh is a cur an gnìomh uair is uair na thachair san taigh ud. Tha cuid am beachd gu bheil Seonaidh marbh is gu bheil a spiorad neo-fhoiseil, gu bheil e tilleadh a-rithist is a-rithist is a’ dol thairis


[TD 51]

air na thachair. Tha beachdan nas neònaiche na sin aig cuid eile. Ach ciamar a chaidh dhuibhse?”

Dh’innis an doctair mar a thachair is shuidh an dithis aca ’nan tosd rè tacain.

“Thuirt mi a cheana gu bheil beachdan neònach aig muinntir an àite. Their cuid gu bheil Seonaidh fhathast beò ach nach eil fois aig a chogais. Nuair a chaidileas e thig a shamhla, no a cho-choisiche, is cuiridh e an gnìomh a-rithist mar a thachair. Dè an dòigh a th’aige air seo a dhèanamh chan aithne dhaibh, ach cha chum sin iad gun a bhith cumail gu dian rim beachd. Bha dòchas agam gun cuireadh sibhse solas air dhomh.”

Ach cha robh solas no mìneachadh aig an doctair dha air—cha robh a rèir laghan nàdurra. Bha beachdan aigesan cho neònach is a bh’aig càch, ach cha do leig e inntinn ris an dùthaich.

“Agus,” thuirt mi fhìn ri Seònaid, a dh’innis dhomh an sgeul seo, “an cuala sibh am fuaim seo a-rithist?”

“O, iomadh turas,” ars’ ise. “Iomadach uair sin. Is cha b’e mise no Mòr a-mhàin, ach an doctair is luchd-cèilidh.”

“Am b’ann aig an aon àm a chluinneadh sibh e?” dh’fhaighnich mi.

“Suas mun aon àm a latha,” thuirt i. “Ach dòcha gun cluinneamaid e dà fheasgar an dèidh a chèile. Dòcha an uair sin gum biodh mìos no mìosan mun cluinneamaid glid a-rithist. Bha sinn aon trì bliadhna anns an taigh; is ged nach robh eagal mòr orm bhon cheud oidhche, cha robh aithreachas orm an taigh fhàgail. Saoilidh mi nis nach robh sinn a’ cluinntinn na gleadhraich buileach cho tric mu dheireadh. Ach bha i riamh cho làidir is riamh a’ cumail an aon phàtran. Tha mi’m beachd gun do sgrìobh an doctair sìos cunntas air na h-amannan. Tha mi creidsinn gun deach an losgadh còmhla ri pàipearan eile gun fheum. Ach bidh cuimhn’ agam air an fhuachd ud gu latha mo bhàis.”


[TD 52]

4

Bha mi eòlach gu leòr air ’Ain Mòr fhaicinn bhuam, ach riamh cha do chuir e dragh orm is cha do dhubhaich e doras eaglaise. Ged nach robh dad ach sin agam ’na aghaidh, cha d’rinn mi toileachas sam bith nuair a chunnaic mi e, le cù mòr is le cuilean òg, a-nuas an ceum gu doras a’ mhansa. Is e duine mòr garbh a bh’ann. Burraidh amh, ar leam. Dòcha gu robh meas gu leòr air mar chìobair, ach cha robh a chruth no a choltas ’na fhàbhar. Chan e mhàin gu robh e fiar-shùileach ach bha falt dubh garbh air is mustais ruadh. B’e seo nì nach do thaitinn riamh rium fhìn, oir ged nach eil comas aig neach air dath fhuilt, cha chuir mi mo làn-earbsa ’na leithid. Saoilidh mi gu bheil dùbailteachd de sheòrs’ air choreigin ann.

Is cinnteach gu rachadh e gu fèill is gu fang còmhla ri fir eile mar a bha e iomchaidh, ach b’e duine leis fhèin a bh’ann. Bhon a chaochail a mhàthair bha e fuireach leis fhèin is cha chuala mi gun tug e sùil air nighean no air bean riamh.

Bha an cù mòr ri shàil, ach ruith an cuilean ceum no dhà air thoiseach air, ach thug e an spochadh sin air a chuir ri shàil e is earball eadar a chasan. Mhothaich mi gun tug Iain sùil fhaiceallach mun cuairt, is sheas mi ceum air ais bhon uinneig ged nach b’ann ’nam rathad a sheall e. Nuair a ruig e an greabhal a tha mun taigh, thug e òrdugh do na coin a chuir an cù mòr ’na laighe gu h-umhail, is an cuilean ’na shuidhe air a chasan deiridh. Cha d’fhoghain sin le Iain, is sheas e is sùil is meur ris a’ chuilean gus an robh e ris an làr.

Ghabh Iain gu ro mhodhail chun an dorais chùil is thuirt mi rium fhìn gur th’ann a’ suirighe air tè de na h-ìghneagan anns a’ chidsin a bha e. Thionndaich mi ris na leabhraichean a bha


[TD 53]

fosgailte air a’ bhòrd agam, ach ann am beagan tìde bha Sìneag aig an doras a’ faighneachd an robh tìd’ agam Iain fhaicinn.

“Bhuel...tha,” thuirt mi, is mu robh na faclan ceart as mo bheul phut Iain fhèin seachad air Sìneig is thàinig e staigh. Bha a cheap ’na dhòrn is greim aige air bàta cìobaireach fon chromaig. Ged a bha Sìneag airson an taic seo a thoirt bhuaithe, b’ann air èiginn a shlaod i leath’ e. Bha mi’m beachd gum b’iomadh còmhrag a bhiodh aca fhathast nam b’e seo an tè a roghnaich e.

Ged a thathainn mi sèithear ìosal, socair dha, thagh esan sèithear àrd cruaidh dha fhèin is shuidh e le uileannan air a shliasaidean, a làmhan a’ slaodadh eadar a ghlùinean, an ceap an crochadh bho chorragan cromta, is a cheann crom.

Thug mi iomradh air an t-sìde mhath a chuidicheadh na h-uain òga: dh’aontaich e le facal goirid. Thuirt mi facal no dhà eile: cha robh freagairt. Thuirt mi, ach rium fhìn, nach robh ann ach am busaire, is mar bu luaithe a thigeadh e gu ceann a ghnothaich gum b’ann a b’fheàrr a fhreagradh e mi. Bha mi fhìn sàmhach. Mhothaich mi cho mìn geal is a bha an craiceann air a mhala far nach do mhill grian e. Mhothaich mi cuideachd gu robh rùis fallais air a’ mhala sin, is ghabh mi truas ris is thug mi iomradh air obair fearainn. Cha robh guth. Thug mi sùil a-rithist air a’ cheann chrom is mhothaich mi gum bu ghasda an cumadh a bh’air, is mur b’e na sùilean … Mun duirt mi facal an còrr dhìrich e e fhèin is choimhead e orm leis na sùilean fiara, fiadhaich ud is bhruidhinn e mar nach cual’ e lid de na thubhairt mi.

“Bidh na h-Orduighean agaibh air an t-seachdain sa tighinn.”

“Bithidh,” arsa mi fhìn, ged nach b’e ceist a chuir e. Bha m’inntinn air car a’ mhuiltein a chur dhith.

“Bhithinn, ma-tha,” ars’ esan, “airson comanachadh a ghabhail.”

Bheirinn mo mhionnan, ge b’e air bith ciamar a chaidh aig’ air, gun do choimhead a dhà shùil dìreach ’nam dhà shùil-sa. Bha an sealladh na b’uabhasaiche na’m fiaradh. Cha do dh’fhàg a shùilean mo shùilean, is bha mo theanga tioram, cleabach ’nam bheul nuair a thuirt mi, “Iain, a dhuine, nach tric a chual’


[TD 54]

thusa mi a’ cur gàrradh mun Bhòrd”—is stad mi, glè chinnteach nach cuala riamh.

Ma dhrùidh e air Iain dè a chuir stad orm, cha do leig e air is lean e air. “Tha feum agamsa bhith taobh a-staigh a’ ghàrraidh sin.”

Cha do thog e a shùil dhìom is cha do shuath e am fallas a bha nis a’ srùthladh sìos a lethcheann. Thug mi ionnsaigh eile air cùisean a dhèanamh soilleir dha. “Ach, Iain,” thuirt mi, “tha e iomchaidh gum biodh caitheamh-beatha an neach a ghabhas air fhèin tighinn gu Bòrd an Tighearna a rèir.…”

“Chan eil tìde agamsa,” bhris e staigh gu h-earailteach. “Tha feum agamsa air an dìon seo a bhith agam gun dàil. Tha m’anam is mo bheatha an crochadh air seo.”

Is iomadh fear is tè a thàinig thugam a dh’iarraidh comanachaidh, ach cha tàinig neach air bith air a’ mhodh seo. Riamh.

“Ach, Iain,” thuirt mi, is cha d’fhuair mi cothrom air a’ chòrr.

“Eisdeadh sibhse riumsa,” ars’ esan, “oir feumaidh mi bruidhinn.”

Bha mise ’nam thosd aige fo smachd is cho umhail is a bha’n cù a bha ’na laighe air a’ ghreabhal, a bhus air a spògan.

Ged a bha mise ’nam thosd, is ann a thionndaich Iain bhuam gun ghuth aige airson ùine. Chionn ’s nach robh amharas no aithne agam air dè bha cur air, cha robh facal agam fhìn. Nuair a thàinig facal thuige, is ann ann an guth fann a thuirt e, “Saoil sibh a bheil mi call mo rian?”

“Gu dearbha, chan eil,” thuirt mi, ged nach robh dearbhadh sam bith air a leithid.

Leig e seo mu chluais, ach thug e nèapaicin dearg le ballan geala as a phòca is shuath e am fallas far aodainn. Ged a bha mis’ anns an làthair nuair a bhruidhinn e, bhruidhinn e mar gu robh e aig a thaigh a’ dol thairis ris fhèin air ceist a bha cur dragh air.

“Shiùbhlainn-sa gach monadh is gleann gun tilleadh, gun eagal, aig àm sam bith den latha no den oidhche.” Stad e, is e ’na inntinn a’ dol thairis air tursan a bha e mach air monadh feadh oidhche. “Shiùbhlainn e aig àm sam bith on a bha mi


[TD 55]

’nam bhalachan. Aig àm breith, no ri droch shìde, stoirm no sneachda, bha mi air feadh a’ mhonaidh. Agus riamh gus a seo.…” Is thiormaich a theanga is bhrùchd am fallas as ùr.

Thiormaich e aodann is thug e an ath ionnsaigh air an aithris. “Tha caoraich dhubh-cheannach air a’ mhonadh àrd, is chaill mi caoraich is uain an-uiridh. Thuirt mi rium fhìn nach caillinn aonan am bliadhna ged a bhithinn a’ caithris. Ged a bhitheadh fad seachdain. Chan e sin duine a th’annam.

“Co-dhiùbh, cola-deug an seo air ais rinn mi air Beinn a’ Chealla air mo shocair. Bha mi air mothachadh gu robh caora no dhà a’ fagail an treud is a’ dìreadh gu trom leatha fhèin. Bha fios agam nach bu mhisd’ iad mise bhith teann orra airson latha no dhà.

“Suas air Beinn a’ Chealla tha seann tobhta taighe. Tha e ann an àite neònach, iomallach, is chan aithne domh cò riamh a chuir am balla air a chèile. Bha e an siud tro linn air an do chailleadh àireamh. Tha e ann an saoghal dha fhèin, ann an lagan bho nach fhaicear ceò taighe. Chan fhaicear ach an t-adhar is bideanan nam beann. Bho chionn bhliadhnaichean an seo air ais chuir mi fhìn mullach air le cabair den ghiuthas, oir chan eil e cho fada bhon choille. Gheàrr mi sgrathan a chuir mi air uachdar nan cabar. Thugh mi e le fraoch is bha e gu seasgair. Bha connadh agam deas airson teine an còmhnaidh. Ghiùlain mi seann doras suas bhon taigh agam fhìn is mar sin bha e air a dhìon.

“Cha tric leam an taigh agam fhìn fhagail gun phìos aran coirce is ugh bruich no dhà ’nam phòca. Tha mi coma ged a bhithinn air bheagan bìdh nuair a tha mi air a’ mhonadh. Fad ’s a gheibh mi deoch de thì dhubh mhilis, chan iarr mi mòran an còrr. Bhon a dh’fhalbh mo mhàthair chan eil neach air am bi iomnaidh ged nach tillinn airson oidhche no dhà. Mar sin, tha canna siùcair is tì agam anns a’ bhothan is fuiricheam ma thogras mi.

“Air an turas seo chaomhnadh e saothair dhomh fuireach shuas, oir bha còrr is aon chaora a’ dèanamh air a h-àite sònraichte fhèin. Mar sin, nuair a thuit dorchadas na h-oidhche bha teine math agam air is siuga teth tì deiseil, is shuidh mi


[TD 56]

air brìg de sgrathan tiorma a bha mi air a chàradh air muin a chèile. Thug mi pìos den aran choirce don ghalla. Bha mi air an cù mòr fhàgail aig an taigh, oir bha e glè sgìth chionn ’s gum b’e bh’agam a-mach roimhe seo. Dòcha gun dèanadh e aon cheud mile san latha, is bidh a bhuil air ann am beagan tìde. Bu tric, mar sin, a thoirinn iad a-mach latha mu seach. Chan eil hiorsal mòr agam. Air chùl sin, bha ise uabhasach socair ris na caoraich is iad trom. Bha i cho glic. Thuigeadh i cho math rium fhìn dè bha ri dhèanamh. Cha robh agam ach sùil a thoirt oirre.

“Ach co-dhiùbh, bha ise glè thoilichte i fhèin a shìneadh ris a’ bhlàths, ach a’ fosgladh a sùilean a h-uile turas a ghluaisinn làmh no cas. Tha cuimhn’ agam gu robh mi a’ beachdachadh air mar a liath a bus is a mailghean leis an aois nuair a thuit mi ’nam chadal.

“Rinn mi cadal trom an sgìths, gun aisling.

“Dhùisg mi le bhith cluinntinn m’ainm air èigheach le guth cabhagach, earailteach. Ged a theirinn gun tàinig an guth thugam bho iomall fada ’n t-saoghail, dh’aithnich mi, ar leam, guth m’athar. Cha do ghluais a’ ghalla, ged a bha a sùilean orm. Chaidh mi chun an dorais is dh’fhosgail mi e. Cha robh rionnag no reul rim faicinn. Cha robh fuaim aig eas no aig sruth. Cha robh deò air gaoith. Dhùin mi’n doras is chuir mi fàd ri cùl an teine. Dhùin a ghalla a sùilean is chaidil mise.

“Chaidil mi, ach tha mi’m beachd nach d’rinn mi ach cadal goirid nuair a dhùisg guth m’athar a-rithist mi. Bha a ghuth ro earailteach. Is bha e faisg orm. Mar gu robh e dòcha taobh a-muigh an dorais.

“Chan eil na briathran agamsa a chuireas an cèill dhuibh dè thachair an uair sin. Ar leam gu robh nitheigin a’ feuchainn faotainn a-staigh thugam, is bha mi gu faiceallach air mo bhuinn, mo shùilean air an doras nach do ghluais.

“Bha a’ ghalla i fhèin air a casan, is i air tionndadh ris an doras. Bha a’ ghaoisid ’na seasamh mu chùl a h-amhaich is air cnàimh an droma. Cha tàinig fiù is dranndan bhuaipe, ged a bha a fiaclan ris is i a’ tarraing a h-anail gu goirt. Thainig biùg fann, geur bhuaipe is phlùisg i aig mo chasan. Cha tug mise mo shùil far an dorais.


[TD 57]

“Cha robh nì ri fhaicinn, ach bha fios a’m le cinnt nach robh mi ’nam aonar. Chum mi mo dhruim ris a’ bhalla is mo shùilean aig àirde fear a bhiodh ’na sheasamh taobh a-staigh an dorais.

“Chan eil dòigh agam air dealbh dhuibh mar a chaidh Spiorad an Uilc an sàs ’nam inntinn, oir tha e do-thuigsinn do neach nach do chuir eòlas air. Bhuail gach drabasdachd is gach truaillidheachd orm is mise a’ sabaid ’nan aghaidh. Thàinig an smuaint thugam nach bu mhise idir a bha sabaid an aghaidh an Uilc a thàinig a daingneachd Ifrinn.

“Saoilidh mi gun do dhealaich m’anam bho m’chorp, as an do leagh an neart gu tur, is gun tàinig spiorad eile gam neartachadh, inntinn eile gam stiùireadh. As aonais sin bhithinn air tuiteam mar a thuit a’ ghalla. Ach ciamar a dh’fhaodadh aon nì dhe sin tachairt? Ar leam gum b’e guth m’athar a chluinninn—fad as, ach ’nam chluais—ag èigheach, ‘Seas do ghrunnd. Seas do ghrunnd.’ Aig an àm cha robh seo mì-nàdurra idir. B’ann an dèidh làimh a chuimhnich mi gum b’fhada bhon a shiubhail e is nach b’e fear-sabaid a bh’ann ach duine ciùin, sìobhalta. Ach cha toirinn gèill, cha chuirte cuing den olc orm. Ach chluinninn mi fhìn a’ sireadh cobhair. Bha mi ’nam bhlàr cogaidh aig feachdan uabhasach nach faca mi. ’Nam gheur-àmhghair, leagh an smior ’nam chnàmhan, ach chluinninn an guth is chaidh agam air mo cheann a chumail an àird, mo shùilean air an doras.

“An uair sin bha mi leam fhìn, is thug mi taing do Dhia, mis’ aig nach robh feum air Dia. Ged a dh’fhalbh na feachdan eagalach, shaoil leam gu robh an samh ’nam chuinnean mar a bhios anns an Iuchar nuair a thig mi air caora mharbh a tha air grodadh le cnuimheagan. Ach na bu mhiosa, na bu mhiosa na ged a bha a h-uile caora a chaill mi riamh air an càradh air muin a chèile ann an sloc.

“Cha do shuidh mi, ach chum mi mo chasan gus an robh an latha breac-gheal is dh’fhalbh mi. Ghiùlain mi a’ ghalla air mo shlinneanan gus an robh sin am fianais thaighean is an uair sin rinn mi sloc dhi. Ged a bha bìdeag agam ri giùlan, cha robh an cridhe agam a dh’fhàgadh a’ bhrùideag chòir anns an lagan


[TD 58]

thruaillte ud air Beinn a’ Chealla. Tha seann spaid agam daonnan aig a’ bhothan, oir is math leam ablach a thiodhlacadh ma thig mi air. Mar sin, rinn mi toll dhi.

“Thug mi sùil air caoraich is rinn mi air an taigh. Cha robh nì air atharrachadh, ach mise. Bha mi air mo chlaoidh mar gu robh mi air a dhol tro thinneas mòr. Tha fios agam nach bi mi aig fois gus am bi dìon tròcair Dhè agam. As aonais, tha eagal orm gum bi mi caillte ma thèidear an sàs annam turas eile.”

Choimhead an dà shùil orm is iad a’ dèanamh impidh nach b’urrainn domh a dhiùltadh. Airson priobadh cha b’e aodann Iain a bha mu mo choinneamh. Ar leam gu robh cumadh aodainn air atharrachadh. Ach dè an dealachadh a tha eadar aodann manaich is aodann neach eile?

Bha fios agam gu feumainn cunntas a thoirt do na h-èildearan, ach thuirt mi gun dàil, “Gheibh thusa an dìon a tha thu ag iarraidh.”

Cha tug e taing dhomh, ach aig an fhacal sheas e, a’ toirt crathadh beag air a shlinneanan mar a nì neach air cliabh mònadh no beairt fraoich a leigeil dheth, is thuirt e, “Bidh mi togail rithe, ma-tha. Chì mi sibh air latha na Traisg.”

Cha do dh’fhuirich e’n còrr , is bu ghann a ruig mis’ an uinneag nuair a chunnaic mi e cromadh is a’ cur a làmh air ceann a’ chuilein a’ toirt cead èirigh dha.

Chan urrainn domh a ràdh gu robh atharrachadh mòr air a chaitheamh-beatha, ach aon nì don do mhothaich mi: cha bu duine mòr bhriathran riamh e, ach nuair a dh’èireadh e air a’ Cheist air latha nam fear bha ùghdarras ann a chuireadh an coithional gu lèir fo bhuaidh.

Agus phòs Sìneag e ged a bha e ion ’s a dhà shinead rithe.


[TD 59]

5

Is iomadh rud neònach—cha chan mi mì-nàdurra—a chunnaic mi rè mo bheatha. Ach nuair a thug mi fa-near nach robh an fheadhainn eile a bha san làthair a’ mothachadh gu robh samhla mì-fhoiseil rin taobh, stad mi bhith dèanamh iomradh mu dheidhinn. Aig toiseach mo bheatha, is mi fhathast ’nam phàisde, bheirinn iomradh air neach a dh’aithnichinn gus an do mhothaich mi nach robh e còrdadh riutha gu robh samhla mì-fhoiseil dlùth dhaibh. Mhothaich mi cuideachd gu robh gnè de dh’eagal aca romham fhìn, mar gum b’e mo choire-sa a bh’ann. Ach cha robh iarraidh agamsa air an fheadhainn ud fhaicinn na bu mhotha na bha aca fhèin. Cha do chuir gin a chunnaic mi eagal orm riamh. Ach ma bha iad rim faicinn, cha b’urrainn domh a sheachnadh, is lean a’ ghibht mi riamh. Lean gus an là an-diugh.

Ach seo sealladh a chuir ioghnadh orm, oir cha b’e am marbh a chunnaic mi ach am beò. Dh’atharraich an sealladh mo bheachdan air aorabh dhaoine. Tha mi nis a’ creidsinn nach eil sinn, am bitheantas, ach a’ faicinn an dàrna leth den duine. Dòcha nach eil sin fhèin. A bharrachd air sin, tha mi’m beachd gu faod gu bheil ar aorabh ag atharrachadh bho àm gu àm. B’ann le bhith a’ beachdachadh air an tachartas mu bheil mi dol a dh’innse dhut a thàinig mi chun a’ cho-dhùnaidh seo.

Bliadhnaichean ron Chogadh, is feadh a’ Cheud Chogaidh Mhòir, bha mo chèile ’na ghrèidhear air oighreachd mhòr. Mun tàinig an Cogadh bha sinn air ar teaghlach a thogail is iad air sgapadh feadh an t-saoghail is gach aon air a thaigheadas fhèin. Bha sinne is taigh mòr falamh againn.


[TD 60]

Nis, bha ceathrar ghàrradairean aig an Taigh Mhòr, triùir a bha air an cèaird ionnsachadh agus balach a bha ag ionnsachadh na cèirde. Bha dithis de na fir ann an taighean oighreachd, is an treasa fear a’ fuireach còmhla ri fear dhiubh. Mar bu trice b’e balach anns an nàbachd a bhiodh ag ionnsachadh na cèirde, ach thàinig Seonaidh cho fad’ air astar is nach robh rathad aige air dol dachaigh air an fheasgar. Mar sin ghabh sinne am balach a-staigh.

Cha nàire dhomh aideachadh gu robh uiread a mheas agam air a’ bhalach seo is a bha riamh agam air duine de m’theaghlach fhìn. Bha barrachd tìde agam dha na bha aig a mhàthair fhèin. Chan fheumar dìochuimhneachadh gu robh meas againn air a chèile.

Mar sin, bha mi ga ionndrain is ga chaoidh nuair a thog an Cogadh Mòr leis e. Ach riamh nuair a gheibheadh e fòrladh, b’ann oirnn a dhèanadh e airson a’ cheud latha no dhà.

Faodaidh tu thuigsinn gun do leum mo chridhe le toileachas air Latha Sàbaid nuair a thog mi mo shùil is a chunnaic mi Seonaidh a-nuas an ceum chun an taighe. Tha cuimhne mhath agam air. Is ann a-null toiseach an t-samhraidh a bh’ann, is an latha a cheana cho blàth is gu robh caoir theas ag èalaidh mu na lusan ged nach robh sinn ach a’ deasachadh gu dhol don eaglais. Bha mi air ham is uighean a dheasachadh is Rab a cheana aig a’ bhòrd, a chùl ris an uinneig, is sùil den tug mi is cò bha nuas an ceum ach Seonaidh. Bha e ann an deise is fo uidheam airm, is cho sgìth is gum bu ghann a chuireadh e an dàrna cas seachad air an tèile. Fon uallach thog e a cheann is mhothaich e dhomh.

Dh’èigh mi ri Rab, “A-mach ’na choinneamh. Tha Seonaidh a-nuas an ceum is cho sgìth ’s gur gann a nì e’n doras dheth. Thoir a-staigh air an doras aghaidh e.”

Cha tug mi sùil an còrr, is mi falbh a dh’fhaotainn uighean a dheasaichinn mu choinneamh Sheonaidh.

Leum Rab a-mach, ach cha do thill e air cabhaig. Thàinig e staigh air an doras chùil is e car greannach.

“Nall am biadh sin mu fàs e nas fuaire na tha e. Cha robh Seonaidh no neach eile ri fhaicinn.”


[TD 61]

Cha robh sunnd bìdh ormsa, oir chunnaic mise Seonaidh gu soilleir; mhothaich mi gu robh bun feusaig air; choimhead mi ’na shùilean. Thuig mi gum bu ghoirt an gàbhadh anns an robh e. Bha fìor eagal orm gun deach a mharbhadh.

Ach cha deach Seonaidh a mharbhadh idir is thàinig e a dh’fhuireach còmhla rinn airson greiseag, ach bha snuadh a’ bhalaich air falbh far aodainn. Ged a b’e aodann fir air an do dh’amhairc mi nis, dhùisg an tuar a bh’air barrachd truais annam na dhùisgeadh aodann a’ bhalaich. Bha e sàmhach, gun mhire. B’ann mar seo a dh’innis e mar a thachair.

“’S e madainn Sàbaid a bh’ann, ach feachdan an Diabhail fhèin fo sgaoil. Air gach taobh. A’ mhadainn ud chaidh ar reubadh, ar riasladh, ar rùsgadh. Chaidh mise a leòn tràth sa chath, is laigh mi’n siud is Ifrinn a’ fosgladh mun cuairt is gun chomas gluasad bhuaithe agam. Thuit fear is an uair sin fear eile air mo mhuin, is bu ghann a bha tarraing analach agam.

“Cha robh aithn’ agam air iarraidh ach a bhith air ais aig fois na dachaigh seo còmhla ri Ma Boyd. Bha mi coma airson cràdh, beatha no bàs, ach ur ruigheachd aon uair eile. Mun deach mi seachad, ar leam gu faca mi ur h-aodann, is dh’èigh mi ur h-ainm. Cha robh aithne agam air a’ chòrr gus an tàinig mi thugam fhìn ann an ospadal. Tha e coltach gun do thuig na balaich gu robh barrachd is cuirp anns an tòrr nuair a chual’ iad mablaich bhuam.”

B’e siud an aon turas a thàinig am beò thugam gu pearsanta, ged a chunnaic mi iomhaigh nam marbh tursan gun àireamh. Cha robh iarraidh agam air am faicinn, ach cha robh eagal agam rompa. Cha bhi mi a’ bruidhinn riutha is cha do bhruidhinn iad rium. Chan eil ann ach gu bheil mo fhradharc nas gèire na fradharc cuid eile.

Gu tric chì mi iad anns an eaglais, agus aig amannan dòcha barrachd is aon neach aig an àm. Tha mi’m beachd gu robh am beò a’ dian-smuainteachadh air a’ mharbh aig an àm is gun do tharraing neart a smuaint gu thaobh e. Cha do mhothaich mi gu robh aithne aig a’ bheò gu robh am marbh dlùth dha. Ma bha an cion mothachaidh seo a’ toirt neart is misneachd bhon t-samhla, cha robh dòigh agam air faotainn a-mach. Is chan


[TD 62]

fhaca mi dithis a bha marbh a’ dèanamh taobh ri chèile no a’ còmhradh ri chèile, ged a bha fios agam gu robh iad eòlach air a chèile air an taobh seo den sgàile. Ged a chunnaic mi an aon duine barrachd is aon uair, chan fhaca fad ùine. Dòcha airson dhà no trì mhionaidean. Chan eil fios agam an ann annamsa no anntasan a bha an cion comais. Am b’e mise a chaill an comas am faicinn no an do chaill iadsan neart iad fhèin a dhùmhlachadh gus an robh iad mar a bha iad? Cha b’ann ann an aodach mairbh a chì mi iad ach mar a bha iad air an taobh seo. An toiseach cha robh mi faicinn eadar-dhealachadh eatarra is am beò. Nuair a bha mi ’nam phàisde bheirinn iomradh air cò chithinn, ach cha toir a-nis. Mhothaich mi gu robh gnè de dh’eagal aig daoine romham, mar gu robh coire agamsa air.


[TD 63]

6

Ged a bha mìosan fhathast mun tigeadh dearbh-ghairge a’ gheamhraidh, bha sgurraigean troma daonnan ag atharrachadh an cumadh, ach daonnan a’ mairtinn maoidheachail; bha gaoth chuairtlean a’ sgiùrrsadh nan duilleagan crìona ’nan cuairteagan geolamach sìos an ceum-coise. Ach bhris aon ghath grèine tron duibhre ghruamach is dh’fhiar e staigh tron uinneig, a’ cur beòthalachd shiùbhlach air an fhalt òr-bhuidhe nach do ghluais. Thog an dithis fhear a bha crom oirre an sùilean gus an iarmailt ghruamach, is nuair a leag iad iad a-rithist, ged nach ann ach fad priobadh na sùla, ar leotha gu robh am falt dealrach nach do ghluais air a lainnir a chall mar gun crathte dus mìn air. B’e am poileasman a bhruidhinn: “Siud agaibh leabhar-latha air an tàinig mi. Dòcha gum bu mhath leibh sùil a thoirt ann mu sgrìobh sibh ur co-dhùnadh.”

“Bheir mi sùil ann is bheir mi dhut e màireach nuair a thilleas mi don oifis.”

Thug iad sùil eile air tè an fhuilt dheirg, is gun a cead iarraidh dh’fhalbh iad.

Bha am poileasman a’ fosgladh doras a’ chàr nuair a dh’èigh an doctair, “An stad thu mionaid?” Thug e sùil air toiseach a’ chàr aige fhèin mun do ghabh e ceum rathad an fhir eile. “Theab mi a dhìochuimhneachadh. Dè ach nach do mharbh mi an cuilean beag geal aig Niall Alasdair air mo rathad a-nall.”

An àite a fhreagairt, thug am poileasman sùil feadh a’ ghàrraidh is laigh a shùilean air bad fhlùraichean a bha fhathast ’na sheasamh. Bha na duilleagan crìona mun cuairt dha ag èirigh ’nan cuairteagan mear, ged a bha meòirean marbhtach a’ gheamhraidh air gach nì eile a chur gu fois. Mar nach cual’ e dè


[TD 64]

thuirt an doctair, thuirt esan, “Seadh, is tha sibh am beachd gum b’e bàs nàdurra a fhuair i?”

Bha an doctair car goirid ’na fhreagairt. “Mar a thubhairt mi, chaidil i gu nadurrach ach cha do dhùisg i as a cadal. Ach carson nach do dhùisg i chan eil mi fhathast a’ tuigsinn. Ach airson a’ chuilein: cha rachadh agam air a sheachnadh air dòigh sam bith.”

“Cha robh cothrom agaibh air. An innis sibh do Niall mar a thachair, is an toir sibh brath don oifis aig an àm a thadhaileas sibh? Mar sin leibh.”

Le sin dhealaich na fir, a’ gabhail an rathad fhèin.

Ged a chaidh an leabhar, a dh’fhosgail an doctair air an oidhche nuair a fhuair e fàth a bhith leis fhèin gus a leughadh, a dheagh làimhseachadh, cha b’e seann leabhar a bh’ann. Is e leabhar math tiugh a bh’ann, mar gu robh an tè a cheannaich e am beachd deagh fheum a dhèanamh dheth. Ach cha do chuir i ach beagan de dhuilleagan gu feum. Sgrùd e an làmh-sgrìobhaidh is thionndaich e duilleag no dhà mun do thòisich e air leughadh. Bha an làmh-sgrìobhaidh air na ceud dhuilleagan cruinn, daingeann, ach na faclan a’ ruith a chèile mar gu robh an tè a sgrìobh deas-chainnteach. Mun tàinig an leabhar gu chrìch mhothaich e gun tàinig atharrachadh air a’ mhodh sgrìobhaidh. Dh’fhàs an sgrìobhadh na bu lugha; bha gach facal a’ seasamh leis fhèin mar gun deach a h-uile facal a thaghadh le cùram. Chrom e ris an leughadh.

Di-màirt, an 3mh latha. An fhois, an t-sìth, an dèidh na gleadhraich ris an do chuir mi cùl! B’e an t-Agh a stiùir mi an seo. Bidh mi air m’ath-nuadhachadh mu ruith mìos, mu ruith seachdain. Tha’n taigh is àirneis an taighe nas fheàrr na gheall iad a bhitheadh e. Bidh tìd’ agam gus leughadh is èisdeachd ri ceòl. Dòcha gun cuir mi ceòl ri chèile. Aig a’ char as lugha, buainidh mi na luibhean a tha gu inbhe bhig air an gàrradh a chur fodhpa fhèin. Caidilidh mi nis, is a-màireach, is a-màireach, agam rim mealladh. Còrr is fichead màireach, màireach airson gach bliadhna de m’aois. Tha mi air mhisg le toileachas. Gòraiche.


[TD 65]

An 4mh. Dhùisg dealradh na grèine mi as cadal suaimhneach. Mu m’choinneamh air taobh eile an uisge chì mi sreang thaighean: eaglais is bùth is oifis puist, is mar sin. Ged a tha iad cho teann orm, tha meur mara gam chur-sa air leth. Chan eil ach aon taigh eile air an taobh seo. Choisich mi timcheall ceann an locha gu oifis a’ phuist sa mhadainn. Choisich mi air mo shocair, a’ gabhail tlachd ann an iullagraich nan tonn; na liaththruisg air na teudan; clamhan air sgèith; is daoine, gu h-athaiseach, mar gu robh uilt air ragachadh le iomadh foghar, a’ sgioblachadh. Ged a bha a’ chuid mhòr dhiubh sean, bha iad a’ gabhail brath air sìde math gus connadh geamhraidh a chàradh air a chèile, gus iodhlann is gàrradh a sgioblachadh. Ach air an socair. Mholamaid an latha is sheasadh iad a’ coimhead as mo dhèidh mar gu robh iad a’ gabhail tomhas na tè ùire. Air mo rathad dhachaigh lean cuilean beag geal mi bhon taigh air an taobh seo. Bha e snotadh gach tom, ag èalaidh mu m’chasan gus an do ruig e ion ’s an geata. An uair sin, mar gu faigheadh e leòn bàis, sheas e ’na bhuinn, rinn e aon donnal guinte, thug e sùil gheilteach, amharasach ormsa, is theich e mar a bheatha, a bhrù ris an làr, earball sìnte dìreach bhuaithe, a chluasan ri chlaigeann. Chan fhaca mise nì a chuireadh eagal air. Chaith mi am feasgar gu tur anns a’ ghàrradh, gu tric is gu sona a’ coimhead mun cuairt. Nis, gu sona gu cadal.

An 5mh. Lainnir grèine, lainnir mara, lainnir gach nì a tha gluasad, gach nì a tha. Ged nach robh ceann gnothaich agam, choisich mi a-null ceann an òib is chuir gach neach a choinnich rium fàilte shuairc orm. Sheas mi a’ bruidhinn ri seann duine a bha ’na shuidhe air gàrradh cloiche. Bha e mar cheist air carson a thàinig mi don àite idir, is chuir e a’ cheist rium. Leag e a shùilean is sgrùd e an ùir aig a chois nuair a thuirt mi nach robh adhbhar ach gun do bhuail sgeum mi nach gabhadh diùltadh, is gu robh mi glè thoilichte gun tug mi a srian dhi. Nuair a bhruidhinn e rithist, is e a thuirt e, “Tha mi toilichte d’fhaicinn a’ falbh ceann-ruisgte. ’S e call a bhios ann nuair a thèid dealradh an fhuilt sin fhalach.” Ach dè an smuaint a chuir bròn air? Cha do lean an cuilean mi cho fada an-diugh. Dè


[TD 66]

dh’fhàg cho amharasach e? Sheas e a’ dian-choimhead as mo dhèidh mun do thill e dhachaigh. Fois, fois. Is cadal.

An 6mh. Fannachd foghair air an latha ceò a’ ciaradh nam mullach, duilleagan a’ tuiteam ’nan àm, tè as dèidh tè, gun seachnadh aca air. Cha robh de mhisneachd agam luibh a spìonadh no nì a ghearradh.

An 7mh. Latha neònach. Bha ciurach uisge ann sa mhadainn. Cha tàinig grian ris. Ach bha mi cho sona leam fhìn a’ leughadh is ag èisdeachd ris an rèidio. Agus a-nis. Chan eil mi airson gun dìochuimhnich mi mar a thachair. Mar gum b’urrainn domh. Chuir mi air an rèidio, ach ged a bha am feasgar a’ ciaradh cha do chuir mi air an solas is cha do tharraing mi cùirteanan. Bha mi gu sona ag èisdeachd ceòl aotrom Debussy nuair a chuala mi guth a’ chiùcharain ag ràdh, “Leig a-staigh mi. Leig a-staigh mi.” Chuir mi dheth an rèidio. Cha robh guth ri chluinntinn. Chaidh mi chun na h-uinneig ach cha robh neach ri fhaicinn. Chaidh mi chun an dorais is dh’èisd mi. Cha robh fiù is duilleag a’ ghluasad. Thill mi is chuir mi air an ceòl a-rithist. Ann an tiotan thàinig an guth a-rithist, ach fann, neo-dhòchasach, guth leanaibh ag èigheach, “Leig a-staigh mi. Tha mi leam fhìn. Leig a-staigh mi.” Gu socair, chuir mi dheth an rèidio is cha robh guth. Chaidh mi feadh an taighe gu lèir is cha robh glid no glaid. Cha robh duine ri fhaicinn a-staigh no muigh. Cha do chuir e eagal orm ach chuir e ioghnadh orm. Agus truim’-inntinn.

An t-8mh. Latha foiseil is a-nis cadal gun aisling. Tha mi’n dòchas.

An 9mh. Latha bàidheil ach gun ghrèin. Bha mi trang sa ghàrradh nuair a thadhail am ministear. Chunnaic mi roimhe seo e is mi air mo chuairt. Seann duine a bha sgairteil ’na òige ach a tha nis air cromadh. Cha tèid dad seachad air na sùilean mòra domhain ud. Tha cuimhn’ agam gun do sheas e a’ coimhead as mo dhèidh a’ cheud turas a thachair mi ris. Aithinne as an losgadh? An-diugh, b’e fuaim a’ bhata a tha e a’ cleachdadh, is e a’ bualadh nan clachan beaga, a thug rabhadh


[TD 67]

dhomh nach robh mi leam fhìn. Bhruidhinn sinn air siud is air seo mun duirt e, “B’fheàrr leam gun tigeadh tu don eaglais.” Cha do dh’fheith e ri freagairt, ach dh’fhalbh e le ceum goirid, cabhagach na h-aois. Sìos an ceum sheas e, a cheann crom mar gu robh e ag èisdeachd ri guth air choreigin. Dè an guth?

An 10mh. Fannachd foghair. Fois aig gach nì ach agamsa. Dh’obraich mi mun ghàrradh. Air an fheasgar chaidh mi dhachaigh is nuair a shuidh mi chuir mi air an rèidio aig bann a trì. Dh’èisd mi ri ceòl Purcell. Beagan mhionaidean, is chuala mi an ciùcharan. Chuir mi dheth an rèidio is mi cuimhneachadh gum b’ann ri Rèidio 3 a bha mi ag èisdeachd nuair a chuala mi an guth roimhe seo. Choimhead mi mun cuairt. Cha robh nì as àite. Chuir mi air an rèidio is thàinig an guth gu h-ealamh: “Leig a-staigh mi. Tha eagal orm bhon dorchadas. Leig a-staigh mi.” Thionndaich mi na putain air an rèidio air mo shocair a-null is a-nall. Air gach bann cha robh ach ceòl is bruidhinn àbhaisteach. Air ais air an treasa bann bha ceòl, is air a chùl bha osnaich ghoirt leanaibh. Dè as ciall dha? Chuir mi dheth an rèidio is shuidh mi fada a’ smuainteachadh. Tha mi’n dòchas gu faigh mi cadal.

12. Tha mi gun fhois feadh an latha, ach nì mi cadal trom, neònach air an oidhche.

13. Chuala mi rithist e. “Na bi rium. Cha dèan mi cron. Na bi rium.” Dè nì mi? Cò no dè tha ri sireadh?

14. Chan eil mi dol a dh’èisdeachd ris an rèidio tuilleadh.

15. Theab mi dhol don eaglais, ach cha deach.

18. Tha mi air cur romham dè nì mi: tha mi dol ga fhiathachadh a-staigh; thigeadh am fear a thig.

21. Latha brèagha ciùin is mi gu sona leam fhìn. Ciamar a thèid mi air ais am measg dhaoine is gleadhraich a’ bhaile? Ach mun caidil mi, mo naidheachd. Air an fheasgar bu ghann dhomh an rèidio a chur air, is e nis daonnan aig bann a trì, is gun sùim agam de naidheachd rìoghachd no eile, nuair a chuala mi ràn cràiteach leanaibh. Chuir mi dheth an rèidio is gu dàna


[TD 68]

chaidh mi chun an dorais is dh’fhàg mi e fosgailte gu chùl. “Thig thusa a-staigh còmhla riumsa. Tha’n taigh blàth, aoigheil. Thig far a bheil mi.” Cha do dh’èigh mi ach bhruidhinn mi gu nàdurra. Ar leam gun do ghluais neòineanan corcair, is gun ghaoith gan crathadh. Bha’n gluasad cho fann is gu faodte gun do mheall mo fhradharc mi. Choisich mi timcheall a’ ghàrraidh. Cha do ghluais nì, is air mo shocair chaidh mi staigh a-rithist, a’ dùnadh an dorais. Chuir mi air an rèidio. Cha robh ach Beethoven ’na chumhachd a’ dearbhadh a chreideimh. Cha robh ràn no gearain. Dòcha gum b’ann ri faoineis a bha mi, ach tha m’inntinn aig fois.

22. Chan eil aithreachas orm is tha fois gam chòmhdach. Tha cadal a’ toirt spionnadh ùr dhomh. Chan eil ach guthan nàdurra bhon rèidio.

23. Aisling neònach na h-oidhche raoir. An robh mi ’nam chadal no ’nam dhùisg? Ar leam gu robh meòirean beaga fuara a’ sliobadh m’ aodainn, mo shùilean is mo ghruaidhean. Cha robh mi ’nam chadal. An cuala mi gàire fann? Dh’fhosgail mi mo shùilean ann an sàmhchair an dorchadais. Chuir mi mo mheur air mo ghruaidh. Chuir mi air an solas. Bha leòmann mhòr, ghaoisideach, dhonn ag itealaich mun t-solas. A bheil meòirean fuara air leòmann?

24. Latha brèagha is mi fhìn gu sunndach. Choisich mi gu oifis a’ phuist. Bha’m bodach, mo charaid, ’na sheasamh is uchd air a’ ghàrradh chloiche, pìob ’na dhòrn. Is ioghantach a’ mhoit a chuireas e orm nuair a mholas e maise m’fhuilt. Mus robh sinn fada a’ còmhradh thuirt e, “Is cuin a tha thu am beachd falbh?” Cha b’e ceist gun seagh a bh’ann da, ar leam, ged nach do lean e mo fhreagairt. Is e a thuirt e, is a cheann crom, “Tha falt ruadh oirrese cuideachd.”

“Cò air?” dh’fhaighnich mi fhìn.

“Air an tè leis a bheil an taigh,” fhreagair e gu goirid, tioram, mar nach robh e airson an còrr cheistean.

“Ach carson a dh’fhàg i?” dh’fhaighnich mi.

“Dòcha gu robh i airson dealbhan eile a dhèanamh. Ach chan fhios a’m.”


[TD 69]

“Càite air an t-saoghal am faigheadh i àite a thoilicheadh sùil is làmh dealbhadair na b’fheàrr na seo?” thuirt mi. Cha do fhreagair e, ach chuir e a phìob ’na bheul is thuig mi gum b’fheàrr gun cheist an còrr a chur.

25. Latha grianach eile, ach cha deach mi mach. Chaidh mi suas air an lobhta, far nach deach mi gus an-diugh fhèin. Dè thug ann mi? Thug an Nì a chuir an rathad seo mi. Fhuair mi an nì a bha mi ag iarraidh. Am measg tòrr dhealbhan gun chèis fhuair mi aon dealbh sònraichte. Cha b’e an làmh a dhealbh càch a dhealbh am fear seo is cha deach crìoch a chur air. Bha leanabh gille, dòcha aon trì bliadhna dh’aois, ’na sheasamh mu choinneamh bagaid de neòinean an Fhèill Mhìcheil. Bha fhalt cho deàrrsach ri copair lainnireach. Bha a dhà làimh an togail ri neacheigin is a shùilean mòra, donna, bàidheil, gun fiamh gàire, gu balbh a’ sireadh. Thog mi an dealbh is chuir mi gu teann ri m’bhroilleach e is shuidh mi fada ’nam ghurraban is m’inntinn troimhe-chèile. Cha do dhealaich mi ris an dealbh fad an latha is mur robh mi coimhead air bha e fo m’achlais. Bheir mi leam an dealbh ach càit a bheil an leanabh?

26. Bha mi gu foiseil sona fad an latha. Tha mi air mothachadh gu bheil mo mhodh cadail air atharrachadh bho chionn oidhcheannan air ais. Nuair a tha mi ’nam chadal tha mi mothachadh do m’cholann a’ fàs trom mar gu robh i gun bheatha. Coimheadaidh mi sìos oirre is mi ’nam chadal. Ach tha m’inntinn, no mi fhìn, glè riaraichte leis an staid seo. Cò mi fhìn?

26. Is glice dhomh an t-àite seo fhàgail gun dàil. Cò mi a dh’fhàgas?

27. Latha brèagha eile, ach am foghar a’ toirt àite suas do na mìosan marbha. Chaidh mi null gu oifis a’ phuist. Chunnaic mi am bodach air a bheil mi air eòlas a chur a’ tionndadh dhachaigh gun fhàilte a chur orm, ged a chithinn e a’ dian-amharc orm tro uinneig. Bha mi airson beannachd a chur air. Dh’fhàg fhuarachd mi cho aonaranach! Bha mi mar fhear don d’dhiùlt caraid cùl-taic anns a’ chath no mar fhear gun rath a’


[TD 70]

dol air slighe chunnartach. Nach mi tha faoin! Thachair mi ris a’ mhinistear. Thuirt mi ris gum bu mhath leam beannachd a ghabhail ris chionn ’s nach bithinn an rathad a-rithist. Bha e ’na thosd gam sgrùdadh airson ùine, is an uair sin chuir e làmh air gach gualainn mun duirt e, “M’eudail, m’eudail,” mar gum b’ann de dhearbh theaghlach fhèin a bha mi. “Gu robh rathad rèidh romhad is beannachd Dhè leat.” Dh’fhalbh e ’na throtan is gun sùil air ais. Chan eil mi tuigsinn nan daoine seo. An toiseach bha mi’m beachd gum b’ann den chomann mi, ach a-nis tha mi air mo dhùnadh a-mach. Ach air an làimh eile, tha’n cuilean geal air fas dàna a-rithist is an-diugh lean e mi dhachaigh. Rachadh e air a dhruim dìreach air bruaich an rathaid, a cheithir spògan ris an adhar. Bha mi’m beachd gu robh e feitheamh gus an slìobainn e, ach cha robh e fhèin, is mu ruiginn e dh’fhalbhadh e, a’ leum is a’ bocail is a’ cluich ri fhaileas. Ri fhaileas? Bha e a’ cluich co-dhiùbh. Chuir e leth an fheasgair seachad anns a’ ghàrradh, dòcha a’ ruagadh nan duilleagan crìona, ach gun tàmh air. Ged a bha mis’ a-muigh airson speile, bu bheag leis mo chuideachd. B’e an sgìths a chuir ’na chadal e fo sgèith a’ bhad phurpair a dh’fhàg mi ’na sheasamh is a bha dealrach bho ghathan grèine a bha cromadh dearg. A-nis gus cadal cho sona ris a’ chuilean bheag.

28. Aisling neònach agam a-raoir. Dh’fhàg i a blàth air an latha. Dh’fhàg mi a’ cholann… is tha mi’m beachd a-nis gu bheil mi ris a’ chleas seo gu tric … agus airson greiseig … no airson ùine mhòir—chan aithne dhomh—bha mi a’ siubhal ann an àite grianach ged nach robh grian ri faicinn. Dathan oirdheirc a’ bhogha-fhrois ag iullagraich mun cuairt is mi fhìn is an cuilean beag geal a bha còmhla rium air ar còmhdach ann an sgaile ceòthach air an do shiubhail sinn gu h-aighearach. Ach càit an robh sinn? Chan eil coin ann an Nèamh ann, their iad. Cha robh iarraidh agam air tilleadh. Nach gòrach mi a’ cur sùim ann an aisling. Cha ghòrach idir.

29. Chan eil iarraidh agam a-nis air dùsgadh, ged a tha mi toilichte gu leòr feadh an latha. Chan eil agam ach trì oidhcheannan, dà latha. Chuir mi seachad a’ chuid mhòr den


[TD 71]

latha a’ rèiteach a’ ghàrraidh, ach cha robh de chridhe agam an neòinean purpair a ghearradh. B’ann an siud a sheas an gilleachan. Dòcha a-màireach. Nis tionndaichidh mi air an rèidio mar a thogras mi is cha chluinn mi an ciùcharan is tha mi sona. Ach bheir mi leam an dealbh is pàighidh mi na dh’iarras i air. Dh’fheuch mi ri dealbh a’ chuilein a thogail ach bu cho math dhomh feuchainn ri greim a dhèanamh air a’ bhogha-fhrois. Saoil am bi e gam ionndrain?

30. Cha do chaidil mi a-raoir ged a bha mo shùilean dùinte. Ghlan mi an taigh bho bhràigh gu ìochdar. Air bòrd ìosal ri taobh na leapa mhothaich mi do làrach-làimhe nach bu leamsa. Làmh bheag, làmh leanaibh. Tha mi an dòchas gun caidil mi.

31. Cha do chaidil mi. Tha mi ro sgìth. Ach tha mi deiseil gus an ath cheum a ghabhail is tha fios agam gun caidil mi.

Cha deach an còrr a sgrìobhadh anns an leabhar-latha.

“Ghabh i an ath cheum, ach am b’ann le toil?” B’e seo a’ cheist. “Agus an cuilean?” Cha robh fios aig an doctair ach nach robh anail innte fhèin no anns a’ chuilean.


[TD 72]

7

Fad a’ Chogaidh bha mi ’nam mhinistear aig Feachdan a’ Chrùin. Cha robh mi daonnan aig aghaidh cath is chuir mi seachad bliadhna air a ceann anns an dearbh àite anns an robh mi nis, ri neartachadh, ar leam, spioradan dhaoine a bha mi’m beachd a bha fulang gach seòrsa millidh air sgàth gu riaghladh Gràdh feadh an t-saoghail. Bha sin mun d’fhuair mi mach gu robh gach fear a’ sabaid gus an gràdhaichte e fhèin a-mhàin. B’e an tuigse shearbh seo a fhuair mi a chuir air ais mi anns an dòchas gu faighinn dearbhadh, no eadhon faileas dearbhaidh, nach robh mi air dòchas gun bhunait a thoirt do na fir òg’ ud, nach robh mi gam mhealladh fhìn is iadsan còmhla rium. Dhùin mi mo shùilean ann an taingealachd airson na fois. Fo theas an Iuchair bha an taigh is gach lus is craobh mun cuairt dha aig tàmh, gu ciùin. Thug mo chridhe leum bheag as, oir b’ann mar seo a dhealbh mi e iomadh turas ’nam inntinn fad nan dusan bliadhna bhon dh’fhàg mi.

Nuair a thug mi an ath shùil mhothaich mi gu robh iomadh atharrachadh air àite a ghabhail. Cha robh an-diugh neach air a leòn no air a mhilleadh ann an inntinn no ann am bodhaig ’na shuidhe no ’na shìneadh a’ feitheamh gus am faigheadh e misneachd no slàinte gus an ath oidhirp a dhèanamh a bhith ris a’ chath. Cha robh saighdear no banaltram rim faicinn mar a bha an uair a b’aithne dhòmhsa an taigh seo. Bha coltas air gu robh gach nì air a riaghladh le cùram is crìontachd, gach nì gu h-òrdail, rèidh. Laigh mo shùil air craobh leamhain far an robh calman a’ caoidh gu cadaltach, ach thionndaich mi rithist ris an taigh—mòr, stàiteil, le thuraid cheithir-oiseanach is le uinneagan àrda. Shiubhail mo shùil a’ rannsachadh a-mach na h-uinneig aig


[TD 73]

an tric a sheas mi is m’inntinn ga lùireadh. Dhùisg cràdh a-rithist is thog pian a cheann mar nathair, ach dh’èisd mi torman cadaltach a’ chalmain is bha fois agam a-rithist.

Air dhomh dol a-steach bha mi, mar a b’aithne domh a bhithinn, ann an rùm fada is dorsan aig gach ceann. Bha na ballaichean gun atharrachadh, ach bha an t-àite seo gle ao-coltach ris an àite air an robh cuimhn’ agam. An uair ud bha bataichean-làimhe air an càradh ris na ballaichean a’ feitheamh na feadhainn a bha dèanamh oidhirp air coiseachd ri tacsa nam banaltram. ’Nan torran bha gach inneal cuideachaidh a’ feitheamh: bha lunn chas a’ feitheamh dhaibhsan nach leigeadh cuideam air cois, no dhaibhsan air nach robh cas. Air a thàirgneadh ris a’ bhalla bha bòrd mòr fiodha, air an robh brath de gach seòrsa air fhàgail—àm dannsa, àm cluich, àm a thigeadh daoine a thadhal, is mar sin. Riamh bhiodh còmhlan beag ’nan seasamh a’ leughadh is ag ath-leughadh gach brath.

An-diugh cha robh aithne air aon dad de sin. Dh’fhalbh samh an tinneis is samh chungaidhean leigheis. Bha dà ultach de ròsan dearg a’ toirt aoigheachd len cùbhraidheachd, bha dealbhan is sgàthanan is sèithrichean comhfhurtail a’ cur sgoinn air an rùm. Aig an àm seo cha robh neach san làthair, is iad a-muigh a’ gabhail math an latha.

Chuir mi meur air a’ ghliogan a bha air dasc, is bu ghann dhomh a thogail nuair a thàinig boireannach dreachmhor, suilbhir, far an dàrna taobh is an duin’ aice far taobh eile. Air dhuinn an latha a mholadh ri chèile, thuirt mi gum bu mhath leam beagan tìde a chur seachad ma bha rùm-cadail falamh aca—oir is e taigh-òsda a bh’ann a-nis.

Thàinig stad bheag anns a’ bhoireannach, is mhothaich mi gun tug i sùil air an duine mun duirt i gu robh i duilich ach gu robh an t-àite làn.

“Bhithinn toilichte air cùil bheag sam bith,” thuirt mi, ach bha i a’ crathadh a cinn. Ach thug i sùil na bu ghèire orm is thuirt i, “A chiall, an robh sibh ’nur <eng>padre<gai> an seo?”

“Bha,” dh’aidich mi, “ach chan eil mi gad aithneachadh. Cha biodh tusa ach ’nad phàisde aig an àm ud.”

Ghàir sinn is dh’innis i an t-ainm a bh’oirre, ach cha robh


[TD 74]

cuimhn’ agam air a leithid, oir b’ainneamh a dh’ainmichinn ainm, oir cha robh annta dhomh ach làmhan is casan ann an aodach soilleir. Ach thug sinn iomradh air an neach ud is an neach ud eile. Mar sin, nuair a thionndaich mi ri falbh thuirt i, “Bhuel, airson gur sibh a th’ann, tha rùm beag ann … ach tha staidhre ri dìreadh.”

“Cha chuir sin tilleadh annam fhathast,” thuirt mi gu sunndach.

Aig bonn na staidhre sheas i mionaid mar nach robh i dearbh-chinnteach ach, le sùil air druim an fhir a bha a’ rèiteach rudan a bha a cheana rèidh, thuirt i, “Cuimhnichibh, mur còrd an t-àite ribh chan eil agaibh ach leth an fhacail a ràdh is tuigidh mise.”

“Ma bheir e saorsa do d’inntinn nì mi sin; ach chan eil mi’n dùil gum bi adhbhar diomb agam!”

Dhìrich mi an staidhre as a dèidh is, ged a bha i aimhleathainn seach an staidhre mhòr, cha robh adhbhar gearain an sin; is sheas sinn aig doras a bha leis fhèin anns an turaid. Nuair a dh’fhosgail i an doras sheas i a’ toirt sùil mun cuairt feadh an rùm mun do ghabh i staigh.

“Bu ladarna, tarmasach a bhitheadh am fear a gheibheadh coire don rùm seo,” thuirt mi is mi gabhail ceum chun na h-uinneig, trom faicinn craobhan fo dhuilleach is gàrradh air a dheagh chumail. Ar leam gun tàinig ospag fhann bho bilean mun do thionndaich i air falbh.

Chaidh mi sìos a dh’iarraidh a’ chàr a dh’fhàg mi air taobh-rathad; is an uair sin, an àite eòlas a chur air na h-aoighean a bha nis a’ tilleadh, shuidh mi gu sona aig m’uinneig a’ dol thairis ’nam inntinn air còmhradh a bha eadar mi fhìn is iomadh duin’ òg. Nuair a thàinig àm cadail chaidil mi, is cha b’e sin a h-uile cadal.

Nuair a theàrnaich mi sa mhadainn, bha an duin’ aice trang aig an dasc, ach cha robh e cho trang is nach do sgrùd e m’aodann mun d’fhreagair e a’ cheist fhaoin a chuir mi. Nuair a bha mi ri m’bhiadh mhothaich mi gu robh bean an taighe gam dhian-amharc mun tàinig i gu h-aoigheil a dh’fhaighneachd ciamar a chaidil mi. Mhol mi suaimhneachd a’ chadail is ar leam


[TD 75]

gum b’ann le làn-dhùrachd a cridhe a thuirt i, “Nach mise a tha toilichte,” mun do thionndaich i a fhrithealadh do dh’fheadhainn eile.

Chaidh làithean geala seachad is oidhchean sona. Fhuair mi ùrachadh mòr; ar leam nach robh mi leam fhìn a’ fuasgladh ceistean an t-saoghail. Ach riamh bha ise a’ feitheamh ri mo fhreagairt da ceist.

An latha a bha mi ga pàigheadh, is mi cur ri falbh, thug mi taing dhi airson a mòr-choibhneis fhèin, ach gu h-àraidh airson na fois a fhuair mi fo tughadh. Air cho olc, do-thuigsinn is a bha an saoghal dhomh, bha mi an dùil gu robh mi air m’ath-uidheamachadh airson na còmhraig, is nam faighinn an rùm a-rithist bhithinn air m’ais an ath bhliadhna. “Ach dè,” thuirt mi, “dè an samh cùbhraidh a tha feadh an rùm aig àm sònraichte den fheasgar?”

Thàinig stad air an làimh a bha a’ sgrìobhadh, ach cha do thog i a ceann nuair a thuirt i, “Saoil am b’e samh nan ròs a bhiodh ann?”

“Chan e seo idir samh trom nan ròs,” thuirt mi rithe. “Is e a tha seo ach samh ro thaitneach. Tha e spìosrach, cùbhraidh. Cha deach agam air a lorg idir.”

Bha i cho fada gun mo fhreagairt, a peann ’na thàmh, is gu robh dùil agam gu robh ar còmhradh aig crìch, ach an uair sin thuirt i, “Am bi sibh ri ùrnaigh?”

“Ciamar a bhithinn-sa beò gun faclan siridh is faclan taingealachd an còmhnaidh air mo bhilean?” thuirt mi le ioghnadh.

Choimhead i orm le fiamh gàire is thuirt i, “Ma tha sin mar sin, ’s ann as dòcha gun tuig sibhse nas fheàrr na mise a’ cheist a tha cur cùram orm fad ùine.”

Seo an eachdraidh a fhuair mi bhuaipe, is i a’ bruidhinn air a socair is gun mis’ a’ cur cabhag oirre nuair a thigeadh stad innte:

“Bho chionn deich bliadhna air ais chuir mi fhìn is Terry a h-uile sgillinn a bh’againn anns an taigh seo. Bha sinn am beachd <eng> hotel <gai> chomhfhurtail a dhèanamh. Cha do chaomhain


[TD 76]

sinn saothair. Tha deagh ainm againn is saoilidh mi gun do choisinn sinn e.

“Ach mhothaich sinn nuair a bhiodh an t-àite làn—a h-uile rùm ga chur gu feum—gu falbhadh duine no dòcha dithis, a’ dèanamh leisgeul faoin no gun leisgeul idir. Cha robh coire aca ri fhaotainn ri biadh no blàths, ri seirbheis no saothair. Bha e a’ cur dragh gu leòr oirnn.

“Air aon turas thàinig dòrlach nighean cho sunndach, mear is a chitheadh sibh. Bha tè àraidh ann cho bòidheach, dreachmhor ri nighean a chitheadh sibh. Bha ise a’ cadal anns an rùm anns an robh sibhse. Ach bhon cheud mhadainn ar leam gun do chaill i nitheigin dhe dreach, is cha robh i idir cho mear. An dàrna madainn bha a sùilean dearg, trom, mar le cion cadail. An treas madainn bha a sùilean air at, cha b’ann a-mhain mar le cion cadail ach le deòir. Bha i gu tùrsach, deurasach.

“Thàinig i fhèin is ban-chompanach dhi far an robh mi ag iarraidh ar pàigheadh, chionn ’s gu robh iad airson falbh gun dàil. Thuirt mi gu robh mi duilich mur robh gnothaichean rin toil, ach ’s ann a thionndaich an tèile orm, ag ràdh, ‘Cho sanntach ’s gu bheil sibh, chan eil mi tuigsinn ciamar a leigeas cogais leibh neach a chur don rùm-cadail ud!’

“Chithinn gu robh cuid ri farchluais, is dh’iarr mi iad a-staigh don oifis bhig againn fhìn gus an leigeadh i a h-inntinn rium.

“Cha do chaidil an nighean seo bhon cheud oidhche a thàinig sinn. Cho luath ’s a thèid i suas don rùm ud, tha a leithid de dhoilgheas, leithid de dh’àmhghair ga bualadh is gu sil a deòir gun adhbhar ach sin. Tha eagal ormsa gun dèan e tinneas dhi ma dh’fhanas i oidhche nas fhaide.’

“Cha robh facal agam dhaibh, oir bha mi air mothachadh nach robh tè seach tè den luchd-seirbheis deònach a bhith leatha fhèin anns an rùm ud.

“Cheasnaich mi Terry, ged nach robh esan airson a bhith bruidhinn air nì a dh’fhaodadh cliù na hotel a mhilleadh. Tha e coltach gu robh oifigeach air a dhroch leòn. Bha a cheann air a mhilleadh is bha eagal air gun cailleadh e a fhradharc. Thug na doctairean cead don nighean a bha e dol a phòsadh fuireach an seo. Bha i a’ cadal anns an turaid. A h-uile latha theireadh


[TD 77]

e rithe a-rithist is a-rithist, ‘Na fàg mi. Tha eagal agam bhon dorchadas. Na fàg mi.’

“Bhòidicheadh i gum biodh i ri thaobh ge b’e dè a dh’èireadh dha. Bha Terry a’ cantainn gu robh ionnsachadh aca le chèile, ged nach do chuidich sin iad. Le chèile chanadh iad faclan a bha toirt misneachd dha. Cha robh cuimhn’ aig Terry ach air <eng>usque dum vivam et ultra.<gai>

“Ach bha barrachd air sin ann. Mas e bòid no seun a bh’ann, cha robh fhios.

“Ach ragaich am bàs an teanga a bha a’ sireadh is an uair sin an teanga a thug gealladh, oir cha do dhìochuimhnich ise a bòid, is chuir i as dhi fhèin anns an dearbh rùm anns an d’fhuair sibhse fois.

“Cha robh againn ach an rùm ud fhàgail falamh air eagal gum biodh an tuilleadh call oirnn. Cha b’urrainn dòmhsa coire fhaotainn don chreutair a chuir as dhi fhèin. Nuair a bhiodh mionaid agam rachainn suas is mi ga caoidh mar gum bu leam fhìn i. Ged nach faca is nach cuala mi nì, bhithinn a’ bruidhinn rithe is a’ guidhe air a son. Beag air bheag shìolaidh àmhghair air falbh. An-diugh chan eil rùm ann as docha leam. Gus an tàinig sibhse cha do chaidil duin’ ann bhon uair ud. Ach ar leam nach d’fhuair i fois, gu robh i an siud a’ feitheamh. Ged tha fios agam gu bheil an eaglais ga chronachadh, ghabh mi orm dol an aghaidh teagasg na h-eaglaise. Bha mi sìor ghuidhe gu faigheadh a h-anam fois.”

“Chan fhaic mi gun d’rinn thu dad as an rathad,” thuirt mi.

“Ach nach can an eaglais, ‘Mar a thuiteas a’ chraobh is ann a laigheas i?’”

“Ar leam nach do bhuin iadsan a tha den bheachd sin fiù ’s ri iomall truacantachd.”

Gheall mi gun tillinn nam b’urrainn domh. Ach riamh cha d’fhuair mi cothrom. Ach rinn ise fàth dhi fhèin, is tha mi’n dòchas nach eil iad dealaichte.


[TD 78]

8

Nuair a thòisich na bliadhnaichean ri bhith ’nan uallach do Sheòras bhiodh e a’ coimhead air ais an àite a bhith coimhead air adhart. Mar a cheadaicheadh an aimsir dha, ghabhadh e ceum mall a-nall chun an taighe agam. Dòcha ri fighe no fuaigheal, shuidhinn fhìn ag èisdeachd, a’ cur ceist no a’ toirt beachd a rèir is mar a fhreagradh a’ chùis. Bha iomadh dubh-fhacal is a dhà uiread de naidheachan taic aige gus na faclan a neartachadh. B’e seo tè a bh’aige air chùl beachd nach seachain sinn ar dàn.

Aig an àm seo b’e m’obair a bhith ri reic leasachadh fearainn ris na tuathanaich, <eng>guano<gai> is <eng>superphosphates<gai> is mar sin. An cois dha sin chuir mi eòlas air muinntir na dùthcha, oir bha mi a’ tadhal dà uair sa bhliadhna airson ùine mhòir.

Nuair a bha mi sa chlachan seo bha mi a’ cur suas aig dithis pheathraichean agus sin aon dà fhichead bliadhna, air is dheth. B’ann air bàidhsagal a bha mi siubhal an uair ud, is aig ceann an latha bhithinn glè thaingeil mo bhrògan a chur dhìom is suidhe gu blàth. Bha oifis a’ phuist is bùth bheag aig Sìne. Bha Anna, a bu shine, a’ cumail an taighe. Dà bhoireannach dhòigheil. Tha mi a’ làn-chreidsinn gum b’aithne do Shìne gach fathann sgeòil a bha dol, ach bha i cho dùinte ri creachan na mara. Air an làimh eile, bha Anna cho bruidhneach ri bana-cheard, ach, chionn ’s gu robh fios aig Sìne nach aithrisinn nì, bha cead aig Anna. Shuidheadh Anna, a sùil an dràsda ’s a-rithist air Sìne, is mu faighinn òrdan a chur ann an leabhar bhiodh naidheachd na dùthcha agam.

Cha robh sin gun fheum dhomh, oir feadh an latha rachainn bho thaigh tuathanaich gu taigh tuathanaich is cothrom agam


[TD 79]

beachdachadh air sprèidh is air fearann. Bha raointean fada gainmheachail an siud a bheireadh an diog as iomadh paidhir each, is feòil-dhearg air casan iomadh treabhaiche, mun tigeadh crìoch air obair earraich a h-uile bliadhna. Ged a bha an talamh aotrom, gainmheachail, le leasachadh is le saothair bheirte bàrr math dheth, is nuair a bhiodh tuathanach le teaghlach mhac ann cha robh caomhnadh air a h-aon dhiubh—oir bu mhath an dìleab baile fearainn.

Cha b’aithne domh ach aon bhaile far nach robh mac ann gus an t-athair a leantainn, is b’e sin Baile nan Aighean, far an robh Dan MacFhearchair. ’S e àite beag sgiobalta a bh’ann, is shaoilinn gum biodh na h-oghaichean aig Dan ga mhealtainn, oir mur robh mac aige bha nighean ghasda aige. Chionn ’s gum biodh tochar math leatha air chùl a h-eireachdais fhèin, cha robh cion shuirighichean air Màiri no cion luchd-cuideachaidh air Dan. Chuala mi fathann beag gu robh Mairi fhèin a’ coimhead gu coibhneil air Neacal, mac an t-saoir. Cha b’ann ri fearann a bha Neacal fhèin ach ann am bùth athar, far an do chaill e bàrr mheòirean ’na bhalach le dhol ro dhàna air inneal saorsainneachd. Ach cha robh an dìth sin a’ cur tilleadh ann.

Bha Anna a’ cumail meur air buille cuisle na dùthcha, ach uair is mi air a bhith tadhal Bhaile nan Aighean thàinig stad bheag ’na bruidhinn is leig i leis an stocainn a bha i a’ càradh tuiteam air a glùin. Mhothaich mi gum b’e stocainn leam fhìn a bh’aice. An uair ud b’e briogais ghlùine is stocainnean fada a bha mi a’ cleachdadh fad ’s a bha mi dol feadh na dùthcha. Ach mun d’fhuair mi cothrom an leabhar òrdanan fhosgladh thuirt Anna, “Eil fhios agad, chaidh droch ghuidhe a dheanamh don bhail’ ud.”

“Ma chaidh,” arsa mi fhìn, “chan eil dad dheth ri fhaicinn.”

“Nach eil a-nis?” ars’ ise is i na bu ghiorra na b’àbhaist.

“Chan fhaic mise,” thuirt mi fhin, “baile fearainn cho sgiobalta, torrach ris air mo chuairt.”

“Dìreach sin,” ars’ ise, “is gach fear a thig am beachd gu faigh mac dha math a shaothair. Gabhaidh fear an dèidh fir am bail’ ud, ach air cho lìonmhor a shliochd cha lean am mac an t-athair is cha lean ogha gus an tig Frisealach don àite. Air cho cùramach,


[TD 80]

faiceallach is a tha gach fear, thig aimhreit no mì-shealbh air choreigin. Cha bhiodh fios agad gun do chaill Dan MacFhearchair an t-aon mhac a bh’aige? Is ann an dòigh gu math neònach cuideachd?”

“Tud, Anna, nach iomadh neach a lot nathair roimhe seo,” thuirt Sìne, a bha ag èisdeachd mar a b’àbhaist.

“Chan iomadh,” ars’ Anna gu goirid, grad. “Is nam biodh esan air a bhith cosg stocainnean clòimhe mar a bha balaich eile, an àite nan socsa thana chotain a thug fearas-mhòr a mhàthar dha, bhiodh e air a bhith beò an-diugh. Ach cha bhitheadh. Bhiodh e air falbh air dòigh eile.”

“Ciamar seo?” arsa mi fhìn, oir cha robh mi airson gum biodh faclan eadar na peathraichean.

B’e Sìne a fhreagair. “Tha Anna a’ tighinn thairis air seann fhàisneachd a chaidh a dhèanamh a thaobh Bhaile nan Aighean.”

Bha fios agam, òrdan ann no as, is cead aig Anna, nach faighinn fàth air peann a chur air pàipear gus am biodh crìoch air an sgeul. Shocraich mi mi fhìn is thuirt mi, “Seadh, Anna, is ciamar a bha?”

Ghabh Anna a tìde is chuir i a blas fhèin air an naidheachd aithris. Cha tèid agamsa air a h-aithris mar a dh’aithris Anna i, ach fòghnaidh e dhomh a ràdh gun do ghabh fear tuathanachas Bhaile nan Aighean ann an linn a tha nis fada a’ cnàmh anns an ùir. Chan eil fios an-diugh an ann le ceilg no le fòirneart a fhuair an duine seo an t-airgead a ghabh am baile. Chan eil fios am b’aithne dha am fear-turais a thadhail air air feasgar, fear nach do dh’fhàg air madainn. Am b’e fear a bh’ann a lorg a-mach e is a thàinig a dh’iarraidh a chuid? Chan eil fhios. Ach tha e coltach gun do leòn is gun do phrann fear Bhaile nan Aighean an duine truagh seo, is sin cho goirt is gun do dh’eug e leis a’ mhilleadh. Le anail mu dheireadh mhallaich e fear a’ Bhaile is na thigeadh ’na dhèidh. Rinn e fàisneachd nach leanadh am mac an t-athair anns a’ Bhaile ud gus an tigeadh Frisealach, fear de chinneadh fhèin, ann. Is riamh cha do lean. Is riamh cha tàinig Frisealach. Is riamh, ge b’e liuthad mac a bhiodh ann de chinneadh eile, thigeadh aimhreit, no bàs, no


[TD 81]

bochdainn eile orra, is dh’fhàgadh iad is thigeadh fear dòchasach eile.

Ach air an turas seo, bu ghann dhomh mo phìob a lasadh an dèidh mo shuipreach gus an duirt Anna, is i air oir a sèithir,

“Eil fhios agad, tha Frisealach air tighinn ’n dùthaich.”

Le sin shuidh i air ais is phaisg i a gàirdeanan is dh’aom i a ceann rium turas no dhà.

Bhiodh pìos as ùr ris an eachdraidh a h-uile turas a thillinn. A rèir choltais, is e balach sunndach gasda a bha’n Tòmas Friseal, is bha deagh ghuidhe na sgìr’ aige nuair a phòs e fhèin is Màiri. “Chì sibh a-nis,” theireadh Anna, is i a’ feitheamh gus an tigeadh oighre. Is e leanabh nighinn a bh’aca. Ach nach tigeadh gillean fhathast?

Ach mun tàinig gille thàinig an Cogadh Mòr. Dh’fhalbh Tòmas mar a dh’fhalbh iomadh fear eile. Cha robh air am fàgail ach seann MhacFhearchair is Màiri is Ceiteag bheag. Thigeadh fear dhachaigh air fòrladh is bhiodh naidheachd air fear eile, math no dona gum bitheadh i. Air Tòmas, aon uair is gun deach e don Fhraing, cha robh guth. Ged robh a’ mhuir no an talamh air a shlugadh, cha b’urrainn brath na bu lugha tighinn air.

An toiseach bha sùil aig Màiri ri brath leis a h-uile post, ach brath cha tàinig. Riamh. Bha Màiri fhèin toilichte nis gu robh an t-seann fhaisneachd air chuimhne, oir chaidh a dùsgadh a-rithist gus misneachd a thoirt dhi. Is daonnan bha obair ri dèanamh, ach ann am beagan tìde bha eich is luchd-obrach glè ghann feadh na sgìre, is b’ann an uair sin Neacal gu tric gan cuideachadh, oir chionn ’s gu robh e dhìth bàrr mheòirean cha deach esan a thogail don Arm. Bha bliadhnaichean a h-òige a’ dol seachad gu goirt aig Màiri is gun ghuth air Tòmas. Mar sin, aig deireadh a’ Chogaidh, cha do ghabh neach ioghnadh nuair a chual’ iad gu robh Màiri is Neacal a’ dol a phòsadh. Cha robh Anna toilichte.

Ach mun deach an snaidhm a cheangal thill Tòmas. Bidh e coltach gu robh e ’na phrìosanach ri obair fearainn ann am bad iomallach den Ghearmailt. Chan eil fios le cinnt ciamar a bha. Ma bha aimhreit no dragh eadar Màiri is Tòmas, cha chuala sinn; ach tha fios agam gu robh Neacal shuas aig Baile nan


[TD 82]

Aighean a’ gabhail beannachd leotha mun do dh’fhalbh e do dh’Aimeireaga. Cha robh guth air nuair a rugadh oighre ann am Baile nan Aighean.

Aig an àm ud bha a h-uile fear a’ sabaid ri tighinn beò a-rithist, ach bha Baile nan Aighean gu sgiobalta fhathast, is na Frisealaich mar theaghlaich eile. ’Na cruth bha Ceiteag glè choltach ri h-athair, agus bu tric a ghabh Màiri fhèin tlachd an sin is gun ghuth air Tòmas. Bha Dan, a fhuair ainm a sheanar, coltach ri mhàthair ach cho dlùth ri Tòmas is ged a b’e fhaileas e. Cha robh ceum a dhèanadh Tòmas nach robh am fear beag ri shàil, is cha do dh’iarr iad riamh a bhith air a chaochladh. Ged nach robh an còrr teaghlaich ann, dh’fhàs Màiri i fhèin gu cruinn ruiteach.

Chan eil cuimhn’ agam cuin a mhothaich mi nach robh aig Anna air a bhith bruidhinn air Tòmas no air Dan, ged a bheireadh i a h-iomradh geur fhèin air bàs is air banais feadh na sgìre. Nan togainn fhìn an t-ainm aca dhùineadh i a bilean no theireadh i gu dubh, “Fuirichibh. Cha mheall sinn an fheadhainn ud is cha dèanar fanaid orra.” Cò iad cha chanadh i. Anns a’ cheann thall stad mi a’ toirt iomradh idir air Baile nan Aighean.

Ruith tìde.

An ath iomradh a thug Anna air, b’ann nuair a thòisich Cogadh Hitler. Ged a dh’fhaodadh Dan Friseal a bhith air fuireach is e ri obair fearainn, cha do lasaich e gus an d’fhuair e falbh, ged a rinn Màiri na b’aithne dhi gus a chumail. Cha do chuir Tòmas bacadh air. “Leig leis a’ ghille,” theireadh e. “Tillidh e ceart gu leòr. Nach bi mo mhac-sa gam leantainn ann am Baile nan Aighean.”

Is e air fas ’na bhalach eireachdail, dh’fhalbh Dan. Thill e air fòrladh is bu chridheil, ait e fhèin, is e làn de na mìorbhailean a chunnaic e bhon a fhuair e do dh’Fheachd Rìoghail an Adhair. Ach dh’fhàs Màiri cho tana, seargte ri tè a bha fo bhinn bàis.

Thill Dan aon turas eile. Ach cha b’e an t-aon fhear a dh’fhalbh a thill. Bha an t-aodann tana, na sùilean trom mar le lann a’ bhàis. Bha an sunnd air falbh. Choisich e leis fhèin gach raon is pàirc a dh’obraich e is sheas e fada air creig is air cnoc


[TD 83]

is ghabh e beannachd gaolach, deurach ri mhàthair is e a’ fàgail an taighe. Nuair a thuirt Tòmas, “Bidh sinn gad fhaicinn an ùine ghoirid,” thionndaich e bhuaithe gun ghuth.

Thàinig am brath ris an robh Màiri air a bhith feitheamh is bhrist e gu tur i. Ach b’ann a bha Tòmas mar nach do dhrùidh e riamh air nach tilleadh an t-oighre. Tha cuimhn’ agam nach duirt Anna ach “Dan bochd—dè an cothrom a bh’aig’ air?” Ged nach do thuig mi i, cha chuirinn a’ cheist a bu mhath leam is sùil aig Sìne oirre ga cur ’na rabhadh.

Chaochail Màiri beagan sheachdainean an dèidh bàs a mic. Bha mi fhìn aig an tiodhlacadh, oir thachair dhomh a bhith anns a’ chlachan aig an àm.

Mar a thuit cùisean, bha mi aig an eaglais cuideachd an uair a rinn Tòmas Friseal an dàrna pòsadh. Bha co-chruinneachadh mòr mu dhoras na h-eaglaise a’ cur mealladh-naidheachd air a’ chàraid a bha nuas an ceum, is sheas mi ’nam measg. Ar leam gu robh sùil a h-uile neach air Tòmas is air a bhean òg. Ach bha dithis anns a’ chomann aig nach robh sùil don chàraid: Anna is aon neach eile, fear a bh’air tilleadh as Aimeireaga.

Bha Anna a’ coimhead air Neacal. Bha Neacal leis fhèin is e crom a’ leughadh an sgrìobhaidh air a’ chloich a bha cumail cuimhne air Màiri is air a mac. Sgrùd mi aodann Neacail is thàinig e staigh orm gu robh esan a’ caoidh màthair a mhic is a mac. B’ann an uair sin a thuig mi dè bu chiall do chainnt Anna is i ag ràdh, “Cha mheall sinn iadsan.”

Bha mis’ air fàs sean is cha robh mi riamh tuilleadh an rathad ud, ach sgrìobh Anna thugam an uair a rugadh oighre. Ach chan fhaic mi fhìn no Anna an latha a leanas am mac an t-athair anns a Bhail’ ud. Tha Anna a’ caoidh gum b’fheudar daibh Dan a sgrios. Cha chan i cò iad. Is e a their Sìne, “Nach fhad’ on a chual’ thu, Anna, ‘Am fear a bheir gèill do gheas, bheir geas gèill dha.’ ”


[TD 84]

9

Bha seann taigh m’athar, an taigh a bh’agam fhìn airson iomadh bliadhna, aig oir a’ chòmhlain thaighean. Bheireadh deich mionaidean sinn a-null chun na h-eaglais, a bha air an aon leathad rinn fhìn. Bha’n eaglais am meadhan a’ chlaidh, agus b’ann an sin a chaidh mo phàrantan a thiodhlacadh—is muinntir na dùthcha gu lèir.

Aig an àm ud, mu rachainn a laighe, bha e ’na chleachdadh agam a dhol a-mach gu ceann an taighe a h-uile oidhche. Air an oidhche seo, oidhche ghealaich a-null deireadh an fhoghair, chaidh mi mach mar a b’àbhaist. Mun deach mi staigh a-rithist sheas mi a’ toirt sùil air an iarmailt. Bha a h-uile nì tosdach, gun deò air gaoith.

Mu robh fios agam ciamar a thachair e—is tha mi gun fhios air sin fhathast—bha mi, ar leam, a’ coiseachd don chladh air cùlaibh giùlain. Bha mo bhràthair ri m’ghualainn is bha dithis bhràithrean na mnà air ar cùlaibh-ne. Dh’aithnich mi is ghabh mi beachd air mòran a bha sa chuideachd. Aig an reilig againn fhìn sheas sinn mu choinneamh clach-chinn mo phàrantan, is leugh mi ainm m’athar ’na litrichean dubha: Tormod Dòmhnallach. An sin bha uaigh air a h-ùr-fhosgladh is i dorch, ged a bha an sneachda mu thimcheall dhith air a shaltairt le iomadh cois. ’Nam dhòrainn shearbh thionndaich mi mo cheann bhuaipe, ach chuala mi an greabhal a’ tuiteam air ciste is thionndaich mi mi fhìn air falbh; ach anns an tionndadh chuala mi guth mo bhràthar gu ciùin ag ràdh, “Tormod bochd, matha, cha b’e fhèin am fear a dhèanadh dochann le dheòin air neach sam bith.” Bha mo dheòir a’ sileadh is shuath mi mo shùilean is dh’fhosgail mi iad aig ceann mo thaighe fhìn.

Thug mi sùil mun cuairt. Bha na solais thathast laiste feadh


[TD 85]

an t-slios. Bha am feur dorch mun bhruaich. Cha robh sneachda, no a ghilead, air an talamh.

Chaidh mi a-staigh is cha do chuir Ciorstaidh no Dòmhnall beag no a h-aon den dithis nighean uimhireachd orm. Cha do dh’innis mi aon lid den ioghnadh seo. Faodaidh mi ràdh nach d’rinn mi dad a chadal an oidhche ud, ged nach do leig mi orm dad—ged a bha mi cinnteach gu fosgailte uaigh airson Thormoid, mo mhac a bu shine, air a’ gheamhradh, aig àm sneachda.

Air a’ mhàireach thainig misneachd is dòchas thugam. Bha mi’n dòchas gun tainig an sealladh thugam gus mi an aire a thoirt mun tigeadh bàs aithghearr air Tormod. B’e rabhadh a bh’ann domh. Chan fhaodainn mì-bhuil a dhèanamh den t-sealladh. Nan rachadh agam air Tormod a ghleidheadh sàbhailte tron gheamhradh, bhiodh gach nì ceart. Ach bha Tormod air tìr-mòr, ann am baile a bha a’ tighinn ris gu math. Bha fios agam nach b’urrainn domh lid a ràdh mu na nithean a chunnaic mi. Ciamar a gheibhinn dachaigh e? B’e seo a’ cheist nach tug fois dhomh a latha no dh’oidhche. Nuair a bha mi’n impis dùil a thoirt suas, nach ann a thàinig seann eòlach an rathad is e dol a chur suas obair ùr; is mun do dhealaich sinn gheall e obair mhath do Thormod, agus sin gun dàil. Fhathast cha do dh’innis mi aon lid do Chiorstaidh no do neach eile, ach chuir mi leithid a dh’impidh air Tormod is gun tàinig e dhachaigh ged a bha mealladh sa bhaile mhòr.

Cha robh mi fhìn is an teaghlach riamh cho sona is a bha sinn anns na seachdainean mun tàinig fìor gheamhradh. Ach bha eagal fhathast agam o àm an t-sneachda. Shuidhinn fad oidhche is leabhar no pàipear ’nam làimh a’ dèanamh suas sgeuman airson Tormod a ghleidheadh. Thàinig is dh’fhalbh sneachda is cha do thachair beud do Thormod. Bha mi air m’ardachadh dhìom fhìn le taingealachd, is sin gu h-àraidh nuair a leughainn murt is marbhadh a’ bhaile mhòir.

Ach a-null an dèidh na Bliadhn’ Uire nach ann a thog Dòmhnall an t-at-plocach a bha dol am measg nan sgoilearan. Cha do chuir e suas no sìos e ach gun deach a chumail as an sgoil. An uair sin ghabh Tormod bhuaithesan an tinneas seo.


[TD 86]

Bha esan tinn gu leòr, ach chionn ’s nach cuala mi gun do bhàsaich neach riamh leis an tinneas seo, ged a dh’fhaodadh milleadh a bhith ’na lùib, cha do chuir e dragh mòr orm. Bha Tormod lathaichean air an leabaidh, is air dha èirigh cha cheadaicheadh an doctair dha dol air ais gu obair airson beagan tìde. Bha mi fhìn air mo dhòigh ag ràdh cho pungail is a bha am fear nach leigeadh le tinneas sgapadh. Is bha sneachda is reothadh ann. Bha Tormod a’ faireachadh na tìde fada, ach bha Dòmhnall, a bha aon dusan bliadhna, daonnan ri làimh is ro dheas gus pàirt a ghabhail anns a h-uile cleas a dhealbhadh inntinn Thormoid gus tìde a chur seachad. Cha robh truas agam ris.

Ach air feasgar chaidh cur gam iarraidh aig m’obair. Bha Dòmhnall, mo mhac a b’òige, marbh; is faodaidh mi ràdh gu robh e marbh aig làmh Thormoid.

Aig àm na Nollaige fhuair Dòmhnall a’ cheud bhàidhsagal ùr a fhuair e riamh. Dh’fhalbhadh am balachan glè mhath leis. Chan fhòghnadh sin do Thormod. Dh’fheumadh esan sealltainn da mar a dh’fhalbhadh e le làmhan ’na phòcaidean is a chasan air na <eng>handlebars.<gai> Cha dhiùltadh an truaghan eile nì a theireadh Tormod. Chaidh e mar am peileir sìos leis a’ bhruthaich is gun chuibhle a’ greimeachadh gus an deach e far na h-amhaich ann an clais an rathaid. Chan urrainn domh staid inntinn Thormoid a dhealbh dhut.

Mar sin, chaidh mise chun an tiodhlacaidh is mo bhràthair ri mo thaobh. Bha an sneachda air a shaltairt. Fhuair mo bhràthair aon sealladh air aodann Thormoid is thuirt e rium, “Tormod bochd, ma-tha, cha b’e fhèin am fear a dhèanadh dochann le dheòin air neach sam bith.”

Bha a’ cheist riamh ’nam inntinn: am biodh Dòmhnall fhathast beò mur robh mise air Tormod a thoirt dhachaigh? Am faca mise am pìos ud de mo bheatha gus mi bhith ’nam mheadhan bàis do mo mhac? An robh mise a’ toirt dùbhlan do Nitheigin? Chan eil freagairt agam do na ceistean. Aon nì as a bheil mi cinnteach: is feàrr a bhith beò o latha gu latha ann an aineolas na ro-eòlas a chur air nì. Chan eil iarraidh agamsa air an còrr ro-sheallaidh fhaotainn.


[TD 87]

10

’S e duine mòr a bha ann an Seòras riamh, is a-nis, le fàs dùmhail an cois a leth-cheud bliadhna, ’s e fìor cheatharnach a bh’ann. Cha robh lasantachd feirge ann fiu ’s ’na dhuin’ òg, ach nuair a bha e aig muir b’iomadh seòladair, is e air tìr ann am baile-puirt, a bha glè thaingeil dha air son cùl-taic, is na dùirn—agus uairean na sgeinean—a’ dol gun chaomhnadh. Fhathast, nuair a gheibheadh e cùisean is luchd-èisdeachd gu mhiann, ruitheadh tìde air casan iteagach is Seòras ri seanchas.

B’e duine mòr a bh’anns a’ mhinistear e fhèin, uair den robh e, ged a bha e air crìonadh is air sùghadh le aois. Bha ùidh mhòr aig a’ mhinistear ann an còmhradh Sheòrais, oir, ged a leugh e fhèin mòran, cha d’fhuair e cothrom an saoghal a shiubhal is bu ghasda leis fhaicinn, an dràsda ’s a-rithist, tro shùilean geura Sheòrais.

Anns a’ mhansa bha Seòras air an dàrna taobh den teine is am ministear air an taobh eile. Bha an connadh a’ gabhail gu geal is e caoin, tioram, ged a bha sùgh aon stob mòr de dh’fhiodh ùr ri spluiceil is ri smugaraich air cùl an teine deiseil gus ath-theine a chur air mus biodh an oidhche sean. Bha na fir air suipear a ghabhail is iad blàth, buidheach. Bha cùisean freagarrach airson sgeulagan is, ged a bha Seòras a-nis ’na dheucon anns an eaglais, cha robh cron ann a bhith toirt iomradh air nithean a chunnaic e ann an dùthchannan cèine ’na òige.

Ach ged a bu mhath an còmhradh airson na ceud ghreis, shaoil le Seòras nach robh am ministear a-nis a’ cur mòr-shùim ’na bhruidhinn is, le eagal gun deach e thairis air a’ chrìch, sheas e is bhuail e ri bhois a’ phìob a bha air a dhol as is chrath e an dus don teine.


[TD 88]

“Is fheàrr dhòmhsa a bhith tarraing a-nis,” ars’ esan.

Bu ghann dha bhith air a chasan gus an d’rinn am ministear e fhèin a shìneadh gu àird, ach na bu shocraiche, is rinn e greim air gàirdean Sheòrais. “Chan fhalbh thu nochd. Cuiridh tu an oidhche seo seachad far a bheil thu, Sheòrais,” thuirt e.

Chionn ’s gu robh Seòras cinnteach nach robh aire an fhir eile air dè a bha e cantainn airson nan còig mionaidean a chaidh seachad, chuir e ioghnadh air e bhith cho dùrachdach, is thuirt e ris fhèin gun do bhuail a chogais air airson cion aoigh. Rinn e snodhadh gàire. “Ri oidhche bhrèagha rionnagach dè chuireas ochd mìle ormsa? Bidh mi dhachaigh ro mheadhan-oidhche. Ach mòran taing dhuibhse.”

“Na falbh idir,” ars’ am ministear is a ghreim fhathast air Seòras. Dòcha gum biodh e air fuireach mur b’e gu robh e am beachd gu robh inntinn is aire a’ mhinisteir air rudeigin eile, ged a bha greim teann aige air, is b’ann le gnè de dh’àrdan a dhiùlt e aoigheachd.

Cha do lagaich am ministear a ghreim air fad ’s a bha e gabhail beannachd leis, is aig an doras thug e an ath ionnsaigh air a chumail.

“Tud,” arsa Seòras, a bha nis a’ ragachadh ’na inntinn, “cha bhithinn ach a’ cur dragh gun adhbhar air a’ bhean agaibh is iomagain air an fheadhainn a tha staigh agam fhìn gam fheitheamh.”

Dh’fhalbh e. Cha robh gealach ann, ach rionnagan a’ deàrrsadh is a’ priobarsaich. Bha rathad cruaidh, còmhnard fo chois, is e fhèin ann an sunnd math.

Beag air bheag, bha faclan deireannach a’ mhinisteir a’ sùghadh a-staigh ’na inntinn. Nuair a bha tìde aige a bhith a’ beachdachadh orra b’ann a bu duilghe iad an tuigsinn. “Na rach an greim riutha. Na toir dùbhlan daibh. Na biodh nàire ort teicheadh. Till ’na àm.” B’e sin cuid de na h-òrdanan a fhuair e bhuaithe, is cuid dhiubh air an èigheach as a dhèidh is e air an taigh fhàgail.

Ged a choisich Seòras gu sunndach airson a’ cheud mhìle no mar sin, cha b’fhada gus an tàinig sgìths anabarrach air, mar gu robh e air a bhith fada a’ coiseachd an aghaidh gaoithe. Is cha


[TD 89]

robh fathann gaoithe ann. Cha b’e sgìths no gaoth a chuir far crùn an rathaid e, ach b’ann ann an clais an rathaid a bha e falbh nuair nach robh e a’ tuisleachadh is a falbh air a mhàgan. Uair is uair b’fheudar dha cantainn ris fhèin, “Chan e gille beag a th’annad. Chan e seo a’ cheud oidhche a bha thu muigh leat fhèin.”

Anns a’ cheann thall thill e, a’ teicheadh is gun nàire air ach a leithid sin de dh’eagal air nach do chuir e eòlas riamh gus a seo, air cho cruaidh is a bha’n càs.

Bu ghann do dh’uilt a làimh bualadh air doras a’ mhansa gus an d’fhosgail am ministear fhèin an doras, is bha a làmh air Seòras gus an tug e staigh e, mar gu robh e toirt taic do dh’fhear a bha air snàmh tro fhairge bho luing bhriste. Bha an teine fhathast beò, is cha robh Seòras cinnteach am b’e an lasair a bha goileam ’na chluais, ach sheall lasair bhon stob mhaide dha gu robh am fallas ’na dhriùchd air mala gheal a’ mhinisteir; is nuair a thuirt am ministear, “Rachamaid air ar glùinean,” thuit Seoras gu luath mu choinneamh an t-sèithir far an robh e air a bhith ’na shuidhe cho neo-chùramach bho chionn ghoirid. Air cho cumhang is a bha na cùiltean ann am bailtean-puirt, cha do chuir e eòlas air eagal gu seo. Ar leis gun do leagh smior a chnàmhan le eagal a chuireadh air a ghlùinean e air cho fada is a bhiodh sin an aghaidh a chàlach.

Leag Seòras a cheann air a làmhan is dhubh e mach as inntinn gach smuaint, is aire gu tur air a’ mhinistear, is esan ri ùrnaigh. Is leithid sin de dh’ùrnaigh cha chuala Seoras riamh roimhe, is cha robh iarraidh aige air an tuilleadh eòlais fhaotainn. Gu teann dhùin e a shùilean is gun iarraidh aige gu faiceadh e an Nì ris an robh am ministear a’ gleac. Mar a shir am ministear shir Seòras, gus an robh a làmhan fliuch le deòir is le fallas. Cha robh e tuigsinn dè an cunnart anns an robh iad, ach gun chaim orra bhiodh iad caillte.

Bha e fad’ an dèidh mheadhain-oidhche nuair a dh’atharraich guth is modh ùrnaigh a’ mhinisteir. Ann am beagan tìde dh’èirich e gu chasan, ach air èiginn, oir bha na seann uilt a’ ragachadh. Chuir e a làmh air gualainn Sheòrais, a dh’fhan air a ghlùinean.


[TD 90]

“Dh’eug e,” thuirt e, “ach faodaidh gum bi tròcair Dhè èifeachdach. Cha deach agam air caim a chur mu thimcheall. Bha e ro fhad’ as. Ach dòcha fhathast.”

Cha duirt Seòras cò no càite, oir bha tachartasan na h-oidhche gu tur do-thuigsinn dha. Gun cheist, lean e am ministear, a las coinneal dha, ag ràdh, “Tha do leabaidh deasaichte romhad, oir bha fios agam dè an t-uabhas a dh’fhaodadh a bhith air do shlighe.”

Bha Seòras air a chlaoidh, is bu ghann da a cheann a chur air a’ chluasaig gus an do thuit e ann an cadal trom.

Bha’n dorchadas air teicheadh mun do dhùisg e.

Bha am ministear is a bhean a’ feitheamh ris aig a’ bhòrd bìdh nuair a chaidh Seòras sìos. Ged a thug bean a’ mhinisteir sùil ealamh gheur air, cha duirt i ach, “Tha mi’n dòchas nach eil na h-uighean ro bhog leibh. Tha mi cho cleachdte am bruich bog don mhinistear is gum bi mi dìochuimhneachadh.”

Cha tug duine seach duine iomradh air dè a chuir Seòras gu bhith gabhail a cheud diathad den latha an siud. Ged a dh’ith Seòras a dhà ugh is ged a fhreagair e mar a b’fheudar dha, bha inntinn dromach-air-shearrach.

Bha am ministear e fhèin car sàmhach, ach nuair a dh’fhàg a bhean iad thuirt e, “Faodaidh tu nis do rathad a ghabhail ann am fois. Tha caim ort.”

Sheas Seòras mar bhalachan a fhuair cead a choise. Aig an doras thuirt e, is a làmh ann an làimh a’ mhinisteir, “Ach dè thachair riumsa a-raoir?”

“Is math nach do chum thu ort. Bha Iain Dubh ris a’ bhàs is feachdan an dorchadais a’ cruinneachadh gus aoigheachd a thoirt dha. Ach is motha cumhachd Dhè.”

Thug e fàsgadh beag eile air làimh Sheòrais is dhealaich iad. Choisich Seòras air crùn an rathaid mhòir is cha do chuir nì tilleadh ann.

A-rithist, nuair a thàinig misneachd thuige, chuir e ceist ris a’ mhinistear; ach cha duirt esan an ceann speile ’na thosd ach, “Tha rudan ann as fheàrr gun eòlas a chur orra.”


[TD 91]

11

Anns an taigh bhrèagha, le rathad fhèin air a chòmhdach le grinneal dearg is air a dhìon air an dà thaobh le preasan mòra a bha duilleagach, sìor-uaine, taobh Gharaidh an Tuirc den bhaile, bha Seumas is Annag, a bhean, cho aoigheil, fialaidh, is a bha iad nuair a bha iad a’ fuireach ann an dà rùm far trannsa cloiche ann am Baile Ghobhainn. Is e a’ cheud obair a bh’aig Seumas a bhith reic èisg as cairt feadh a’ bhaile. Mun do phòs e fhèin is Annag bha e air bùth fhaotainn dha fhèin. Fada mu robh iad sean bha bùithnean èisg aige, is Annag air stad a bhith frithealadh air cùl cunntair. Cha robh duine teaghlaich aca; ma bha iad a’ caoidh na dìth sin, cha chuala neach eile e, is bha an doras riamh fosgailte do nigheanan is gillean Gàidhealach a thigeadh gan cosnadh anns a’ bhaile mhòr. Leanadh cuid den òigridh air an tadhal gus am fàsadh iad sean is an teaghlaichean fhèin aca; stadadh feadhainn a bha’m beachd gu robh iad a’ gàbhail brath air aoigheachd chòir, ach thadhaileadh iad corra uair. Nuair a cheannaich Seumas taigh air an dùthaich, chum seann eòlaich air tadhal, is feadhainn a chuireadh cianalas a dh’fhaotainn a-mach dè bha dol “aig an taigh.”

Air an fheasgar seo, rinn Sìne is Màiri Bhàn, clann pheathraichean a bha ri altramas anns a’ bhaile, an rathad le chèile gu taigh Sheumais is Annaig. Thuirt iad ri chèile gum b’e adhbhar nàire a bh’ann daibh nach deach iad a-mach as a’ bhaile a choimhead ach ainneamh air feadhainn a bha cho math dhaibh nuair a bha iad aineolach anns a’ bhaile is làn cianalais. Bha Annag, nuair a ràinig iad, cho càirdeil is a bha i riamh, ag


[TD 92]

ràdh, “Sibh a thagh an oidhche mhath gus tadhal, oir tha dithis bhalach as a’ Ghleann agaibh air tighinn. Dòcha gu bheil sibh eòlach orra.”

Mar a thachair, bha an dithis air tighinn air tìr far bàta a bha ruith eadar Cluaidh is Aimeireaga a Deas. B’ainneamh a gheibheadh Ruairidh cothrom tachairt ri luchd-eòlais òige, ach a-nis cha b’fhada gus an robh iad ag ràdh ri chèile, “A bheil cuimhn’ agad?”, oir cha b’e mhàin gun deach iad don sgoil cuideachd ach bha iad air an aon chlas.

Ach timcheall mun bhòrd-suipreach bha an còmhradh mu iomadh nì nach buineadh don Ghàidhealtachd, is mar sin cha robh e ’na ioghnadh gun tug iad greis air bruidhinn air leabhar a chaidh fhoillseachadh. B’e cuspair an leabhair, a chaidh a sgrìobhadh le doctair ainmeil, mar a dh’fhaodte inntinn is beusan an duine atharrachadh le bhith toirt dha sùgh luibhean sònraichte is cungan eile. Dh’fhaodte pìos a ghearradh as an eanchainn a dh’atharraicheadh caitheamh-beatha duine gu tur. Cha do leugh duine dhiubh an leabhar fhèin, ach leugh iad beachdan an luchd-sgrìobhaidh anns na pàipearan. Mun do thionndaich iad gu cuspair eile, thuirt Màiri, “Bu dheagh thoigh leum an leabhar fhèin a leughadh, oir bhiodh e glè inntinneach. Dòcha gu faigh mi e as an leabharlann uaireigin.”

Nuair a dh’fhàg na h-ingheanan dh’fhàg na fir còmhla riutha, ach ann an tiotan chaidh Màiri is Ruairidh fhàgail air dheireadh is esan a’ toirt ùine ro fhada gu toitean a lasadh. Ach mu dheireadh choisich iad sìos an rathad chun a’ gheata, gus an duirt Ruairidh rithe, “Stad thusa an sin mionaid.” Gun an còrr innse dhi, rinn e air bun preasa dhuilleagaich a bha ri oir a’ cheuma is chluinneadh Màiri e a’ sporghail am measg nan duilleagan crìona is e coimhead airson rudeigin gun sholas aige ach na lasadanan a bha i tuigsinn a bha a’ losgadh a mheòirean, a rèir na cainnte a chluinneadh i aige fo anail. Thuig i nach tàinig atharrachadh mòr air Ruairidh, a ghabhadh a rathad fhèin riamh bhon a bha e ’na bhalach. Dè’n t-atharrachadh a bheireadh sùgh nan luibhean airsan?

Ann an greiseig thill e far an robh i, is pasgan beag ’na làimh. “Seo dhut,” ars’ esan, a’ sìneadh dhi a’ phasgain.


[TD 93]

“Ach dè a tha seo?” dh’fhaighnich Màiri.

“Tha an leabhar a bha dhìth ort. Is daor an ceannach dhòmhs’ e, oir chan eil meur nach eil air a sgoltadh chun a’ chnàimh le bioran a’ chuilinn mhallaichte sin.”

Ged a dh’fhaodadh na faclan a bhith fiadhaich, cha robh an guth; is bha fios aig Màiri nach robh fearg air. Mun d’fhuair i an còrr cheistean a chur air bha Sìne ag èigheach riutha iad cabhag a dhèanamh, oir cha bu mhath le bean an taighe iad a bhith anmoch a-muigh.

Ach air an latharna-mhàireach bha Ruairidh air a’ fòn ri Màiri Bhàn, is mun do stad an còmhradh gheall i a choinneachadh. Nuair a chuala Sìne mar a bha, tharraing i sìos a mailghean mar gu robh i ag oidhirpeachadh greim a dhèanamh air smuaint a bha ga seachnadh, ach cha duirt i ach, “Thoir an aire cò ris a tha do ghnothach. Nuair a bha e ’na bhalachan theireadh iad gu robh rudeigin ann a bha ga chur air leth. Bhiodh na h-inbhich fhèin a’ coimhead air ann an dòigh nach do thoill balaich eile. Agus an leabhar ud? Dè thug air an leabhar ud a cheannach? Dè’n t-sùim a ghabh esan riamh ann an eanchainn no ann an anam neach air bith? Thoir an aire is na rach ro dhàna.”

Bha Màiri is Ruairidh ’nan suidhe, duine air gach taobh den bhòrd, ann an taigh-comaidh far am faodadh iad aodainn a chèile a sgrùdadh, nuair a chuir Màiri a’ cheist: “Dè a thug ort an leabhar ud a cheannach dhomh, is gun fhios agad gu robh thu a’ dol a choinneachadh rium?”

Airson ùine bhig bha Ruairidh a’ gearradh a bhìdh gu h-eagnaidh ’na chriomagan gun ghuth, ach mu dheireadh chuir e sìos sgian is forc is choimhead e oirre mar gu robh e ga cur air mheidh mu leigeadh e inntinn rithe. Gu stòlda, thuirt e rithe, “Dh’iarr an guth orm a cheannach. Bha mi ’nam sheasamh aig uinneig bùth leabhraichean nuair a thuirt e rium, ‘Ceannaich an leabhar ud.’ ”

Cha robh fiamh gàire air aodann, is chuir Màiri i fhèin sìos a forc ged a bha beul is sùilean fosgailte aice, oir thuig i nach b’ann ri fealla-dhà a bha e. “Dè’n guth?” dh’fhaighnich i, cho stòlda ris.

Cha do fhreagair Ruairidh a ceist ach lean e air. “Bha mi’n


[TD 94]

dòchas gun d’fhuair mi cuidhteas an guth, ach cha d’fhuair. Bha fios agam nach toireadh e fois dhomh aon uair ’s gu robh e còmhla rium a-rithist. Mar sin cheannaich mi’n leabhar mar a dh’iarr e. Ach nuair a bha mi suas chun an taighe bhuail e orm gum bu mhi an t-amadan is, mar a chunnaic thu, chuir mi’n leabhar am falach aig bonn craoibhe. Nuair a thuirt thusa gum bu mhath leat an leabhar a bhith agad chreid mi gum b’e stiùireadh math a bh’ann is nach cuireadh a’ bhuaidh a bh’aige orm a dhìth mi. Roimhe seo bha mi a’ cathachadh an aghaidh na cuinge. Chionn ’s gur tusa a chaidh a chur ’nam char cha bhi eagal orm tuilleadh.”

Chuimhnich Màiri mar a thuirt Sìne is i gu dubh a’ fighe nam mailghean, is thuirt i rithist, “Ach dè an guth a tha seo?”

An àite a ceist a fhreagairt chuir esan e fhèin ceist. “A bheil cuimhn’ agad air MacAmhlaigh iarraidh oirnn na b’aithne dhuinn mu dheidhinn salainn a sgrìobhadh?”

“Tha gu ro mhath,” thuirt Màiri, a’ cromadh a cinn gus falach bhuaithe gun tug a’ chuimhne lìonadh air a sùilean.

Ach cha robh deur air sùil Ruairidh is thuirt e gu mear, “Bha na deòir ’nad shùilean an lath’ ud cuideachd. B’iad a thug misneachd dhomh coiseachd air ais gu m’àite-suidhe.”

“Bha,” dh’aidich Mairi, “bha na deòir ’nam shùilean—is ’nam chridhe cuideachd mas urrainn sin a bhith. Cha b’ioghnadh e. Cha robh duine anns an rùm a’ tuigsinn carson nach do dh’innis thu dha carson a sgrìobh thu air leithid a dhòigh. Carson?”

“Sin far a bheil an gnothach: dh’innis mi an fhìrinn dha is cha do chreid e. An-diugh chan eil mi a’ cur coire air. Thuirt mi ris nach tug mi an t-eòlas as leabhar sam bith, ach gun tàinig e ’nam cheann fhìn. B’e sin an fhìrinn. Gus an dearbh àm ud bha mise an dùil gun tigeadh cagar an cluais gach duine ag innse dha dè a sgrìobhadh e, is gu sgrìobhadh a h-uile neach mar a dh’iarradh a ghuth fhèin air, math no dona gum bitheadh e. Cha do thuig mise mi fhìn dad dhe na sgrìobh mi, ach bha mi creidsinn gun tuigeadh esan chionn ’s gu robh e mòr is gu robh foghlam aige, chionn ’s gum b’e am maighstir-sgoile.”

“Tha cuimhn’ agam,” arsa Màiri, is crith bheag a’ tighinn


[TD 95]

oirre, “gu robh e sgreuchail leis an fheirg nuair nach aidicheadh tu dha gum b’ann as leabhar a thug thu e. Tha cuimhn’ agam air fhaclan fhathast is mi air chrith leis an eagal; cha b’urrainn domh coimhead oirbh is cha b’urrainn domh mo shùilean a thoirt bhuaibh. Dhùin mi mo shùilean is thusa a’ cumail ’na aghaidh is esan a’ sgreuchail, ‘Na toir dùbhlan dhòmhsa le do chuid bhreug. Ach seallaidh mise dhut.’ O, an t-eagal a bh’orm is tusa ri aghaidh, leat fhèin, is tu ag ràdh, ‘Chan e bhreug a th’agam.’ Ciamar a fhuair thu de mhisneachd a sheas do ghrunnd?”

“Fhuair,” fhreagair Ruairidh i, “chionn ’s gu robh an guth ag èigheachd na bu chruaidhe na esan, ‘Na àicheidh mise, na àicheidh mise.’ Ciamar nach cluinneadh ach mis’ e? Is gann gun d’fhairich mi cràdh an stiallaidh a fhuair mi bhuaithe. Ach nuair a thionndaich mi gu dhol gu m’àite-suidhe chunnaic mi t’aodann cho geal ri cailc is do shùilean làn dheur.”

Cha duirt Màiri facal, is i air stad a dh’ithe is a slugan air fàs teann, cumhang a-rithist is i gun ghoile.

Ach lean Ruairidh air, gun ghruaim a-nis, “Is bha m’inntinn dromach-air-shearrach, is cha b’urrainn domh na cunntais a dhèanamh; ach dh’innis thusa dhomh na freagairtean a bu chòir a bhith ann. Cha leigeadh an t-eagal le neach eile bruidhinn rium.”

“An t-Agh, dh’innis mi sin fhèin, is bha sinn ceàrr le chèile,” is ghàir i le faothachadh inntinn. “Ach cha robh e riut idir. Nach mise bha taingeil nach robh agam ri èigheach a-mach gum bu mhis’ a chuir ceàrr thu. Ach cha d’rinn e ach spòrs dheth. Dòcha gun do ghabh e an t-aithreachas? Dòcha gu robh fios aige gu robh do bhoisean air at?”

“Ma bha, bha e coma,” thuirt Ruairidh, ach gun ghamhlas; “oir am feasgar ud fhèin chaidh e far an robh m’athair. Dòcha gu robh eagal air fhèin. Chan eil fhios a’m. Ach nuair a chunnaic is a chuala mo mhàthair mar a bha an inntinn nam fear dha m’thaobh dh’èirich colg oirre a chuir eagal air an dithis cheatharnach. Anns an àbhaist b’e boireannach beag ciùin a bh’innte, ach chuir i crith air na fir am feasgar ud. ‘Cha tog fear seach fear agaibh an caol-dubh ris a’ ghille. Cha chuir fear seach


[TD 96]

fear agaibh meur ann am feirg air o seo a-mach. Agus air ur son-se, a Mhaighstir MacAmhlaigh, ma dh’fhàgas e an sgoil is nach urrainn da ainm a sgrìobhadh, cha tèid sin a chur as ur leth. Ach meur cha tog sibh ris. Tha mise a’ toirt rabhadh dhuibh.’

“Cha chuala mise mo mhàthair a’ cruadhachadh a gutha ri m’athair no ri fear eile ach an aon uair ud, is chuir e sinn uile cho sàmhach is ged an robh an cù air bruidhinn rinn anns a’ Ghàidhlig.

“Nuair a fhuair MacAmhlaigh a chothrom bruidhne thuirt e gu fuar ri m’athair, ‘Cha d’rinn mise ach mo dhleasdanas dha thaobh. Bidh mi nis air mo rathad.’

“Lean m’athair e chun an dorais, far an do dhealaich iad gun chur seachad tìde, is rinn m’athair air crò nan uan. An-diugh tuigidh mi nach b’e eagal a bh’aige ro mo mhàthair ach gu robh e a’ fuireach a-muigh gus an traoghadh tàmailt is fearg. Air a son-se, is i air sìoladh is air sùghadh gus an robh i mar a b’àbhaist, thuirt i, ‘Is fheàrr dhut a dhol a laighe mum bi thu fadalach airson na sgoile a-màireach.’ Dh’fhalbh mise gu taingeil.”

“Deireadh gach sgeòil an asgaidh,” thuirt Mairi. “Bha ioghnadh oirnn riamh—na sgoilearan, tha mi ciallachadh—carson nach cuireadh MacAmhlaigh ceist ort bhon lath’ ud a-mach. Is iomadh fear a dhùraig a bhith ’nad bhrògan. Ach mur robh e a’ bruidhinn riut, chan eil sin ag ràdh gun do dhìochuimhnich e thu. B’iomadh mionaid a shuidheadh e gad amharc is sinne crom air na leabhraichean. Shuidheadh e a’ tarraing a liop iosail ri chèile le mheòirean fad ùine. Tha cuimhn’ agad air a’ chleas a bh’aige is rudeigin a’ cur dragh air—ceist nach tigeadh a-mach no mar sin? Ach coma dhethsan an ceartuair. Dè an guth a bha seo?” An àite a freagairt ’s ann a thuirt Ruairidh, “Chan eil thu ag ithe greim. Cha tig thu mach tuilleadh còmhla rium ma thèid thu dhachaigh a-nochd is tu a’ fannachadh leis an acras. Tha siud gu leòr dhe siud airson oidhche.”

B’ann mar sin a bha; ach choinnich e fhèin is Màiri i a-rithist, is a-rithist, oir bha riamh taobh blàth aice dha bhon cheud latha


[TD 97]

a chaidh iad don sgoil is a shuidh iad ri taobh a chèile a’ toirt taic da chèile ann an saoghal a bha ùr dhaibh. Beag air bheag, chual’ i barrachd mu dheidhinn a’ ghutha. Thuig i gu robh an guth seo riamh ’na inntinn bhon a bha e ’na leanabh. Bha Ruairidh riamh an dùil gu robh guth an cluais gach neach ga stiùireadh gus an d’fhuair e mach a chaochladh an lath’ ud a sgrìobh e le leithid de dh’fhios mun t-salann. Ach bhon latha sin thuig e gum b’e a bh’annsan ach neach air leth. Riamh tuilleadh cha tug e iomradh air a’ ghuth gu seo, is cha chual’ e ach ainneamh e. Aon latha thuirt a mhàthair a plùim, is i trang a’ fuinne aran coirce don teaghlach, “Chan eil e mar fhiachan air neach sam bith aig a bheil tàlantan nàdurra toil neach eile a dhèanamh. Tha a chead fhèin aige.”

Ged nach do dh’ainmich i e, thuig Ruairidh gum b’ann ris-san a bha an stiùireadh, ged a bha buidheann den teaghlach mun teine. Ach cha tug a’ chomhairle saorsa dha. B’fheudar dha nis gach comhairle is òrdugh a thigeadh a shìoladh is a mhion-sgrùdadh is inntinn a dhèanamh suas leis fhèin. Ar leis gun d’fhàs e sgìth, slaodach, ach dòcha nach robh ann ach gu robh e a’ fàs. Aig amannan bha e toilichte a bhith cathachadh an aghaidh a’ ghutha; aig amannan bha eagal air bho dhiomb a’ ghutha. Cha robh fios aige dè chuir an t-eagal ann. Bhon latha a pheanasaich am maighstir-sgoile e bha e mar gu robh dà inntinn an ceangal ris. Chionn ’s nach do ghabh neach a thaobh an lath’ ud, cha robh dearbh chomann aige ri neach. Cha do dh’fhosgail e inntinn ri neach, fiù ’s ri mhàthair, a bha an còmhnaidh trang ri taigh is teaghlach. Is gu h-àraidh cha do bhruidhinn e ri athair. Ged nach togadh e shùil far a leabhair, bha aithne aige gum bu tric a bha sùil a’ mhaighstir ga tholladh, is amharas is gnè de dh’eagal air a ghin ceistean do nach robh freagairtean aig an duine.

Nuair a bha e ceithir deug dh’fhàg Ruairidh an sgoil is thug e greis air an iasgach, e fhèin is bràthair a bu shine a’ faotainn cuid aoin duine mar thuarasdal. Nuair a bha e na bu shine, is ’na bhalach sgoinneil, adhbharrach, thàinig Niall bràthair a mhàthar dhachaigh bhon t-seòladh; is mun d’fhalbh e thuirt e ris, “B’fheàrr dhut falbh còmhla riumsa. Gheibh mi àite air a’

G


[TD 98]

bhàta còmhla rium fhìn dhut. Is mur faigh gheibh mi àite còmhla ri cuideigin ris am faod mi t’earbsa gus an dèan thu do rathad fhèin.” Ged nach tug a mhàthair facal comhairle air, bha fios aige gun do thuit uallach dhith nuair a dh’aontaich e gu toilichte a bhith falbh.

Chòrd obair mhara ri Ruairidh, is bha e èasgaidh, calma is deònach inntinn a chur ri obair. Fhuair e air adhart is bha meas air. Bha e greis aig muir mun do bhuail air nach robh an guth a’ toirt stiùireadh no comhairle air. Cha robh iarraidh no ionndrain aige air.

Cha robh e a’ sgrìobhadh dhachaigh ach ainneamh, is cha robh e soirbh dha an dachaigh a thadhal ach ainneamh. Ach turas is e air a dhol dhachaigh, thuirt a mhàthair ris, “Dòcha gu feum thu fhathast fuireach far sàile.”

Bha Ruairidh air fàs eòlach air a dòigh-bruidhne, oir bheireadh i a beachd aig amannan as a dearg-thàmh mar gu robh iad air a bhith a’ bruidhinn fad ùine air cuspair air choreigin, is gu robh i nis air tighinn gu co-dhùnadh. Chan fhaighnicheadh esan dè bu chiall dhi is cha leudaicheadh ise air na thubhairt i. Airson greis a-nis bha e air a bhith dol gu Aimeireaga a Deas, is bha na chunnaic e den dùthaich is den dòigh-beatha a’ còrdadh ris gu mòr. Dh’fhaodadh obair mhath a bhith aige ceangailte ri luchd-bhàtaichean. Fad’ an dèidh dha a mhàthair fhàgail chuimhnich e gu robh cuid den bheachd gu fàgadh an dà shealladh feadhainn aig an robh a’ ghibht seo nuair a dhèanadh iad an dachaigh ann an dùthaich chèin. Ach cha robh an dà shealladh aigesan. Dòcha nach robh a mhàthair ach air iomradh fhaotainn mu iomadh balach eile leis an do shoirbhich ri linn e dhol a-null thairis an cuan. Ach cha leughadh e a h-inntinn. Cha b’aithne dha gu leigeadh i a h-inntinn ach ri Niall, a bràthair, is chan fhaiceadh i esan ach ainneamh.

Ged a dh’innis Ruairidh mòran do Mhàiri, theagamh gu robh mòran nach do dh’innis e dhi, ged a bha iad a’ coinneachadh cho tric is a cheadaicheadh obair dhaibh. Bhruidhinn e mu obair, mu dhòchas air àrdachadh inbhe, mu chompanaich, mu sheallaidhean neònach a chunnaic e an siud ’s an seo, mu


[TD 99]

dhòighean air tìde a chur seachad; ach fìor eitean inntinn cha do nochd e. Bha reusanan aige airson seo: bha e air eòlas as ùr a chur air Màiri, is cha dèanadh e nì a chuireadh an t-eòlas sin ann an deabadaich gus am biodh an ceangal na bu tinne; chuir e eòlas air Màiri ri linn da stiùireadh a’ ghutha a leantainn; bha eagal air gu robh an guth a’ toirt buaidh air is Màiri ’na duais an cois sin. Mar sin, mun do sheòl e a-rithist gheall Màiri sgrìobhadh thuige tric, tric, is stiùireadh aice air gach baile-puirt air an tadhaileadh e air a thuras gus an tilleadh e.

Rinn Màiri mar a gheall i, gus an robh Sìne a’ gearain air na bha i cosg dhe tìde a’ sgrìobhadh nuair a dh’fhaodadh i a bhith muigh còmhla rithese ri cur seachad tìde ri cleasan a b’fheàrr. ’S fheudar gun do ghabh Ruairidh e fhèin a h-uile fàth a gheibheadh e air a bhith sgrìobhadh a dh’aindeoin suarachas MhicAmhlaigh dha thaobh. Mar sin, ged a bha iad fada bho chèile, chuir iad eòlas air a chèile—ged a theireadh Màiri ris is e ro ghaolach, “O, seadh, cha diùlt peann breug.” Ach cha robh i ach a’ farranaich air.

An ath turas a bha Ruairidh air Cluaidh, thug e fhèin is Màiri gealladh pòsaidh seachad. Ged nach robh cothrom aig Ruairidh a dhol dhachaigh, sgrìobh e gu phàrantan a dh’innse na bha ’na bheachd. A rèir coltais, bha iad làn-riaraichte le cùisean air gach taobh.

Nuair a fhuair Màiri cead bho a h-obair, chaidh i dhachaigh a choimhead air a pàrantan, is bha e soirbh dhi tadhal air pàrantan Ruairidh. Chaidh gabhail rithe gu coibhneil. Ach air feasgar, is Màiri is màthair Ruairidh leotha fhèin, thuirt a mhàthair, “Saoil am biodh tu toilichte an dùthaich seo fhàgail nam b’e ’s gu rachadh aig Ruairidh air a dhachaigh a dhèanamh air taobh thall an t-saoghail?”

“Carson nach bitheadh? Is iomadh tè roimhe seo a chaidh gu taobh thall an t-saoghail nuair nach robh e cho soirbh a bhith tilleadh ’s a’ falbh ’s a tha e an-duigh. Cha chuala mi gun do mharbh sin iad.”

Fad’ an dèidh sin thuirt Màiri gu robh i riamh duilich gun do chleachd i faclan cho geur. Aig an àm ud cha do chuimhnich i beachdan neònach a dh’fhaodadh a bhith aig màthair


[TD 100]

Ruairidh. Bha i’m beachd gu robh i ga dearbhadh. Air chùl sin, bha i air a leòn chionn ’s gu robh i an dùil gun do dh’innis Ruairidh sgeuman dha mhàthair a chleith e oirrese.

Ma mhothaich a mhàthair gu robh frioghan air Màiri, cha do thagh i briathran a thàlaidh i; oir ’s e a thuirt i, “Faodaidh nach bi beatha shoirbh aig leithid Ruairidh, is an cois sin cha bhi beatha shoirbh aig feadhainn a tha ceangailte ris.”

Bha Màiri ’na tosd, a’ feitheamh air mìneachadh air an ràdh dhubh seo; ach cha robh dòigh aice air ceist a bhriathrachadh. Thionndaicheadh gu cuspair eile is cha tàinig i thairis air a’ cheist seo tuilleadh. Aig an àm, bha Màiri am beachd gu robh i ga cur ’na rabhadh nach robh a bhith pòsda aig maraiche cho milis is a gheall e. B’fhada an dèidh làimhe mun do smuaintich i gu robh amharas math aig a mhàthair air dè an seòrsa inntinn a bh’aig a mac.

Dhìochuimhnich Màiri gach rabhadh is facal dubh bho mhàthair nuair a thill Ruairidh is a dh’ainmich iad àm pòsaidh. Bha Ruairidh cho mear, sona is, nan robh tìde air a bhith ann, gum biodh iad air pòsadh mun do dh’fhalbh e idir.

Nuair a sheòl e bha Màiri a’ feitheamh nan litrichean. Thàinig aon trì litrichean cho gaolach is a bha iad riamh. An uair sin cha tàinig an litir àbhaisteach as port-tadhail àbhaisteach. Bhon ath phort air turas na luinge thàinig cairt a’ phuist. An dèidh sin cha tàinig litir tuilleadh, ged a thigeadh na cairtean a’ phuist. Dòcha gun tigeadh a dhà as an aon phort. Dh’fhaodadh neach sam bith an leughadh gun rudhadh gruaidh airson na bha sgrìobhte orra. Uairean sgrìobhadh e, “Fhuair mi do litir. Sgrìobh thugam.” Uairean eile sgrìobhadh e, “Na leig oidhche seachad gun sgrìobhadh thugam.”

Dòcha gun tigeadh dà chairt leis an aon phost is an t-aon iarraidh orra. Dè a theireadh i ri càirdean a bha a’ cur cheist? Gu robh an gaol a’ fuarachadh? Nam b’e sin e, carson a thigeadh cairtean a’ sireadh, cairtean a thuig ise a bhith a’ ciallachadh, “Tilg ròp thugam, is mi’n impis bàthadh.” Is sgrìobh i cho tric is a b’àbhaist. Cha mhòr.

Nuair a thill Ruairidh cha mhòr nach canadh Màiri nach robh ann ach neònachas, rud a thug i a chreidsinn oirre fhèin. Bha


[TD 101]

sin gus an tug i an aire do na sùilean neo-sheasmhach. An lùib a h-obrach bha i am beachd gu fac’ i an leithid roimhe seo; ach chan fhaca buileach. Bha fios aice dè chante mu dheidhinn na feadhainn air an robh an snuadh seo leis an luchd-leigheis a b’fhoghlaimichte. Dh’fhaodte gun canadh fear no fear, “Saoil am b’ann mar seo a bha Jeanne d’Arc, no Swedenborg?” Dòcha gun ainmicheadh cuid Coinneach Odhar. Ach ge b’e dè chanadh iad, bha fios aice càit an cuirte leithid Ruairidh. Cha do thaitinn sin rithe.

Ach airson a’ cheud fheasgair cha robh ann ach toileachas iad a bhith cuideachd a-rithist. Air an latharna-mhàireach, nuair a bha leth latha aig Màiri dhi fhèin, rinn iad suas gu rachadh iad a-mach air an dùthaich is gun tadhaileadh iad air Seumas is Annag feasgar.

Mar sin, an dèidh an tràth-nòin a ghabhail, chaidh iad a-mach don phàirc, far an robh grian toiseach samhraidh air gach craobh is lus a dhùsgadh, is shuidh iad air being. Ach nuair a shuidh iad bha Ruairidh ’na thosd fad ùine, is an uair sin thionndaich e is, a’ dèanamh greim bàis air làimh oirre, thuirt e, “Cha mhath dhomh do phòsadh.”

Bha fios aig Màiri nach b’ann ri fealla-dhà a bha e, ach cha do tharraing i bhuaithe a làmh is cha robh tàmailt oirre, ged a bha crith eagail oirre. Thuirt i gu h-aotrom, “Carson nach math? An do thachair thu ri tè as docha leat?”

Cha do fhreagair e a ceist, ach thionndaich e bhuaipe is shuidh e gu balbh. Bha fios aice gum b’e an fhìrinn a bhiodh aige nuair a rachadh aige air briathran a chur air imcheist; ach cha robh dad a dhùil aice ris an fhreagairt a thug e. Thuirt e, “Tha mi am beachd gu bheil deireadh an t-saoghail a’ tighinn a dh’aithghearr.”

“A dhuin’ uabhasaich,” arsa Màiri, “dè tha toirt ort sin a ràdh?”

Cha robh fiamh gàire air nuair a bhruidhinn e. “Tha an guth daonnan ’nam chluais. Air chùl dha sin tha mi faicinn… tha mi faicinn rudan uabhasach nach b’urrainn a bhith mura robh an saoghal a’ tighinn gu cheann.”

Chuir Mairi a làmh air a làimh-san is thuirt i gu socair, “Ma


[TD 102]

tha sin mar sin, nach pòs sinn, is bidh sinn cuideachd gu deireadh an t-saoghail … agus dòcha ’na dhèidh.”

Le dhà làimh rug e air làimh oirre, is sgrùd e a h-aodann gu mion mar gu robh eagal air nach faiceadh e i tuilleadh, is ar leatha gun do dheàrrs aodann le aoibhneas. Ach thraoigh sin air falbh is bha e mar nach d’rinn i gealladh dha. Bha aodann air tuar a’ bhàis nuair a thuirt e gu dubh, “Ged a tha thusa ga chiallachadh, chan fhaod e bhith.”

Is dè a theireadh i?

An ceann ùine bhruidhinn e na bu dòchasaiche. “Dòcha gu bheil mise ceàrr. Dòcha nach eil mi tuigsinn dè tha ri tighinn, oir chan fhaca mi snuadh a’ bhàis ortsa riamh. Ach leithid sin eile a chasgradh is a chì mise … chan eil faclan agam airson a dhealbh. Chan eil aig an fhear as deas-cainntiche, as fhileanta air thalamh. Is chan eil teòmachd làimhe no ealantachd aig neach air thalamh, air cho ainmeil, cliùiteach ’s a tha e, gus seo a dhealbh. Is chan eil cridhe cho cruaidh aig neach nàdurra na seallaidhean a chunnaic mise fhaicinn is … is … is a rian a ghleidheadh.”

B’ann fo anail a thàinig na faclan mu dheireadh bhuaithe. Chuir a bhriathran is an dòigh air an do bhruidhinn e eagal oirre; ach b’e seo Ruairidh don tug i gràdh, is rug i air làimh air is gu ciùin thuirt i, “Leig t’inntinn rium, eudail nam fear, is innis dè tha cur riut. Dòcha le chèile...”

Cha do ghluais e a làmh is cha do choimhead e oirre, ach lean e air mar gu robh e ag aithris leasan ann an cànan cèin. “An-dè fhèin, is mi air tighinn air tìr, cò chunnaic mi a’ teàrnadh fàraidh ach Dòmhnall Iain againn fhìn. Is bha e fhèin is aon fhichead de dh’fhir a bha air a chùl ann an riochd a’ mhairbh. Bha an saoghal mun cuairt daibh ga shadadh an ear is an iar anns an iarmailt … ’na bhloighean … ’na theine … an fhairge ag èirigh suas chun nan speuran timcheall orra … is gun iad ga fhaicinn tro thiughad a’ cheòtha. Is aig an aon àm bha iad gu h-aighearach … ri spòrs … ri fealla-dhà … a’ tathann dram dhomh. Is bha tuar a’ bhàis air an fheadhainn a bha ri spòrs is ri cleasan. Is bha am beò am measg a’ mhairbh. Theich mise. Ach dè as ciall da? Fad nan docaichean cha robh ach gillean


[TD 103]

marbh. Cuid air am bàthadh, cuid air an criomadh aig na h-èisg. Bha cuid gu sìobhalta mar gu robh iad ri cadal. Bha cuid a dhìth làmhan no buill den corp. Is bha iad an siud ag obair gu toilichte rin obair làitheil no ag èigheach fàilte rium. Is càit an robh mise? Ach bha iadsan ag èigheach rium. ’S fheudar gu robh mise mar as àbhaist. Dòcha nach eil ann ach rud a tha air tighinn air mo fhradharc. Dòcha … Ach chan e. Tha mo fhradharc cho geur ’s a bha e riamh.”

Bha iad sàmhach le chèile, gus an duirt esan, “Ach tha mo rian agam. Ach aig an aon àm tha mi am beachd gu bheil mi—ciamar a chuireas mi e?—gu bheil mi air dà shaoghal aig an aon àm, no beò aig dà àm den t-saoghal … an ceartuair is ann an tìm nach tàinig. Ach ciamar a dhealbhas mi le samhla de dh’eagnaidheachd nì nach eil ach mar aiteal air uisge a tha a’ ruith? Ach chan eil mi mar dhaoin’ eile. Tha eagal orm.…”

Cha robh dòigh aig Màiri air misneachd a thoirt dha, is brat dorcha nach do dh’fhigh a h-aon aca eatarra. Bha eagal air Màiri gum bhiodh i mì-bhanail, iarrtach ’na shealladh nan dèanadh i an còrr tagairt, ach thuirt i, “Ma dh’atharraicheas tu t’inntinn—’s e sin nam biodh tu airson mo phòsadh—aig àm sam bith, can sin rium. Cha sheall mis’ air fear eile gu phòsadh. Cuimhnich—aig àm sam bith.”

“An cum thu ort a bhith sgrìobhadh thugam?” dh’fhaighnich Ruairidh an àite a freagairt.

“Cumaidh,” gheall Màiri.

“Tha fios agad nach eil iarraidh ’nam inntinn, ’nam fheòil, nam fhuil, ach thus’ a phòsadh. Ach chan eil cead agam. Ged a bha sinn am beachd a bhith ri pòsadh a-màireach, thigeadh bacadh ron sin. Chan fhaic mis’ an ceartuair de tha romham.”

B’e dithis an-shocair, shàmhach a shuidh aig biadh còmhla ri Seumas is Annag am feasgar ud. Ged a chunnaic iad a chèile turas no dhà eile, cha do ghabh iad cothrom air bruidhinn ach air rudan gun seagh gus an robh iad a’ dealachadh airson an turais mu dheireadh. “Cuimhnich,” thuirt e, “gun do gheall thu bhith sgrìobhadh thugam.”

“Sgrìobhaidh mise,” fhreagair Mairi i gu h-aotrom, “gus an tiormaich mo theanga le bhith ag imleach nan stampaichean.”


[TD 104]

“Agus cosgaidh tu daonnan am fainne a thug mi dhut?”

Ach cha b’ann aotrom a bha a guth nuair a gheall i, “Gus an cnamh an ùir mi fhìn ’s e fhèin, nì mise sin.”

Gun fhacal an còrr choisich e air falbh, is cha tug e sùil air ais. Mar a gheall Mairi rinn i. Sgrìobh ise mar a chleachd i. Ged a fhuair i dà chairt a’ phuist, cha tàinig litir bhuaithe, is brath an còrr cha d’fhuair i gus an d’fhuair i litir bhon chaiptean. Air rèir a sgeòil-san, b’fheudar dha Ruairidh a chur air tìr ann am baile-puirt cèin. Fhuair an caiptean comhairle bho luchd-riaghlaidh na loidhne. Bha Ruairidh air cleachdadh neònach, mì-cheadaichte a dhèanamh dha fhein. Rachadh e a bhruidhinn ri fear an siud ’s an seo den sgioba air cho inbheach no ìosal is a bha a shreath. Chaidh e far an robh an caiptean fhèin. Chomhairlich e dha, mar a rinn e air càch, e am bàta fhàgail a’ cheud chothrom a gheibheadh e. Thug e air mòran de na làmhan am bàta fhàgail gun chead. Ghearain cuid eile ris na h-oifigich air a dhol-air-adhart. Mun do dh’fhàg e am bàta b’fheudar a ghlasadh leis fhèin is gun chead ach aig neach no dhà a dhoras fhosgladh gus frithealadh dha. Dh’fhàg e am bàta gu sìobhalta fo chùram doctair is fear den luchd-frithealaidh, is ghabh ospadal a-staigh e. Gheall an caiptean gu rachadh e fhèin a choimhead air air ath-thuras na luinge. Thug e an ceartuair stiùireadh dhi air an ospadal, nam b’e is gu robh i dol a sgrìobhadh. Cha robh e fhèin gun mheas aige air Ruairidh ach, air dhòigh sam bith, cha cheadaicheadh e teagasg ceannairceach mar a chleachd Ruairidh. Bha am bàta an earbsa ris. Bha e duilich a bhith ’na mheadhan leithid a naidheachd a chur thuice.

Sgrìobh Màiri chun an ospadail—bhon d’fhuair i mach nach fhac’ iad an sin adhbhar air Ruairidh a chumail, is gun e tinn ann an inntinn no am bodhaig.

Mun d’fhuair Màiri an còrr brath bha an Cogadh Mòr air bonn. Mun do ruith an Cogadh seo dad de chùrsa bha Màiri am beachd gu faca Ruairidh ro-shealladh air iomadh gnìomh a bha fhathast anns a’ bheairt. Leugh i gun deach am bàta a dh’fhàg e a spadadh ’na bloighean as a’ chuan. Cha robh iomradh gun deach neach as. Fad’ an dèidh a’ Chogaidh thachair i ri seòladair


[TD 105]

a thuirt rithe gum b’e an rabhadh a thug Ruairidh dha a thug gu robh e beò. Ged a chaidh e tro iomadh gabhadh feadh a’ Chogaidh, bha e am beachd gu robh dìon an Aigh air chionn ’s gun do ghabh e comhairle Ruairidh.

Cha d’fhuair Màiri sgeul air Ruairidh riamh. Aig deireadh a’ Chogaidh bha i aig an stèisean air a rathad dhachaigh, is i a’ smuainteachadh gu faigheadh i nis cothrom a bhith tadhal air a mhàthair, nuair a chunnaic i Ruairidh fhèin a’ tighinn gu h-aotrom, aoibhneach far an robh i. Chrom i gus am baga trom a bh’aice a chur air an làr is, air dhi a sùil a thogail, cha robh sgeul air Ruairidh. Cha robh no air neach aig an robh fiù ’s suaip ris. Aig an àm chriothnaich an sealladh i, ach cha do chuir e eagal oirre, oir bha e cho sona a’ coimhead.

Chaidh Màiri a choimhead air a mhàthair. Rinn iad iomradh air gach nighean anns an dà theaghlach. Air Ruairidh cha d’rinn iad iomradh gus an do shìn a mhàthair a corrag gus am fàinne a bha air meur na tèile. “A luaidh, na cleachd am fàinne sin air a’ mheur sin tuilleadh. Cha till Ruairidh thugad anns a’ bheatha seo.”

“An d’fhuair sibh brath?” thuirt Màiri.

“Fhuair. Seòrsa. Ach na bi ri caoidh, eudail.”

Cha do leudaich i an còrr, is tharraing Màiri dhith am fàinne, a chuir i air meur den làimh eile, far an do chosg i e mar a gheall i.


[TD 106]

12

Bha baile fearainn beag aig Gillecriosd, athair Eòghain Duibh. Is e fear chaorach aithnichte math a bh’ann an Gillecriosd; is le Iain, an gille a b’òige, ga chuideachadh le crodh is àiteach, eatarra bha an t-àite gu sgiobalta, torrach is gun iarraidh aca air cuideachadh bho neach.

Bha Eòghain, a bu shine den dithis bhalach, anns a’ cholaisde is e air a bhith air falbh aig sgoil bhon a dheugaich e ann am bliadhnaichean. Nuair a thilleadh e dhachaigh air feasgar, an dèidh latha sàrachail ri obair an fhearainn, bu mhath leis dèanamh air a’ chròileagan thaighean a bha dlùth dhaibh, oir bha esan gu nàdurra cho bruidhneach, còmhraideach is a bha an dithis eile balbh. Chionn ’s gun do thogadh e an siud ’na bhalachan, chuirte fàilte aoigheil air le sean is òg.

Mar sin chuir e ioghnadh air airson ùine ghoirid—seadh, gus an do thachair an ath duine ris—mar a bhruidhinn ’Ain Ruadh ris. Bha ’Ain Ruadh, a-nis ’na sheann duine aig an àm seo, aig ceann a thaighe, ceò aig’ as a’ phìob a bha daonnan eadar fhiaclan, is a leth-chuideam air a bhata, nuair a chuir Eòghain fàilt’ air. Thionndaich ’Ain Ruadh is sgrùd e am fear eile gu mion mun duirt e, “A Dhè, nach tu a th’air fàs coltach ri Eòghain Dubh fhèin.” Thilg e smugaid; thug e snaodhadh beag air fhèin bhuaithe; cha robh facal an còrr aige dha. Ghabh Eòghain a rathad gu sunndach, gun an còrr ach sin aige air tramailtean Iain.

Bha lathaichean fhathast aig Eòghain aig an taigh, is sìde beothachail ann a thug air gabhail gu monadh air latha grianach, gaothail, is neòil mhòra gheala a’ seòladh gu h-àrd. Chaidh e pìos a-mach bho hiorsal athar, a’ dìreadh Beinn an Easa gus an tàinig e gu sliabh math tioram far nach robh beatha a’ gluasad ach e fhèin. Thàinig e air ceum chaorach is lean e e


[TD 107]

gus an robh e a’ teàrnadh air ceum a bha glè chorrach is a thug air a shùilean a chromadh ris an talamh. Cha robh aige air e fhèin a dhochann ann an àite far am faodadh e bhith ’na laighe le cas bhriste gus am faigheadh e bàs.

Bhuail boinne uisge air a shròin is sheas e, oir bha e air toirt fa-near gu robh an teas air a dhol as an latha le meallan dorcha. Chionn ’s nach robh sùil aige a leithid fhaicinn anns an àite seo, bha e glè thoilichte nuair a mhothaich e do thaigh-còmhnaidh fada mu choinneamh air an taobh a tuath de ghleann staoin. Bha abhainn, a bha an ceartuair ìosal, air bughan gorma a dhèanamh air bonn a’ ghlinne, àite math sprèidh don fhear dam b’aithne a ghnothach. Chionn ’s gum b’e obair fearainn is bheathaichean a bha e ag ionnsachadh anns a’ cholaisde, ghabh e seo uile a-staigh gu nàdurra, ion ’s gun fhios da, ged a b’ann air an taigh a bha a shùil.

Is e tughadh dubh a bh’air an taigh, is ar leis gu robh bàthach ’na cheann. Le sin, thàinig seann duine timcheall ceann an taighe is, air dha mothachadh do dh’Eòghain, sheas e ’na bhuinn; is an uair sin rinn e ’na dheann air an doras, ged a b’ann air casan craobhaidh a ruith e. Sheas e aig an doras is thàinig a bhean a-mach is bha e soirbh fhaicinn gu robh an dithis air am mòr chur mun cuairt, ge b’e dè am brath a thug e dhi.

Cha b’fhada gus am fac’ Eòghain mart cnàmhach, riabhach a-mach an doras—cha robh ach an aon doras ann—is boireannach òg ga stialladh ri monadh. Ann am mionaid lean gamhainn buidhe aig a sàilean, is e fhèin ’na ruith aig bata a’ bhodaich. Bha am boireannach òg a’ dèanamh air na mullaich is thill am bodach a dh’fheitheamh aig an doras, is e fhèin is a bhean mar gum bitheadh a’ toirt dùbhlan dhàsan. Bha an t-uisge nis ’na dhìle is ’na sgàil eatarra, is cha do dh’fheith Eòghain an còrr. Chuimhnich e gu robh e air tobhta taigh-uan fhaicinn air a rathad far am faigheadh e fasgadh. Cha do mhair an fhras fada, is ann am beagan tìde bha Eòghain a’ fiaradh a rathaid dhachaigh.

Cha robh e ’na chleachdadh mòran bruidhne a bhith aca aig bòrd na suipreach, is cha robh eadar-dhealachadh ann am feasgar seo. Dh’èirich Iain Og bhon bhòrd a’ mhionaid a chuir


[TD 108]

e crìoch air ithe. Dh’fhan càch, nach robh cho sgiobalta. B’ann an uair sin a dh’innis Eòghain na chunnaic e air a thuras.

“Chaidh mi sgrìob rathad Allt a’ Chaim an-diugh,” ars’ esan.

Thug athair greim as a’ phìos aran-coirce is chum e air ga chagnadh gun sùil air a mhac.

“Chan fhaca mi àite riamh a mhiannaich mi a bhith agam dhomh fhìn ach e fhèin. Saoil cò tha fuireach ann?”

Shluig athair an greim mun duirt e gu goirid, “An t-Agh, chuir thu ceist orm.”

“Is e feadhainn gle neònach a th’annta co-dhiùbh,” lean Eòghain air. “Chan eil mise creidsinn gu bheil còir aca a bhith an siud. Dòcha gur e luchd-siubhail a th’annta a tha gabhail math an àite gun chòir aca air is gu robh eagal orra gu rachadh an cur as. Bha rudeigin glè neònach ann. Ach carson a bhiodh eagal aca romhamsa? Is bha fuath aca dhomh cuideachd. Ach carson?”

“Chuir thu ceist orm,” arsa Gillecriosd a-rithist, a shùilean air a thruinnsear.

“Cha chreid mi nach tèid mi air ais a-màireach,” ars’ Eòghain gu sunndach. “Gheibh mi cothrom a bhith bruidhinn riutha.”

Choimhead Gillecriosd air a mhac is thuirt e, “Cha tèid thu ceum an rathad ud. Aon cheum. Idir.”

Bha Eòghain a’ blaomadh, oir cha do thoill e gum biodh athair cho fiadhaich, ceannsalach. Shuidh a mhàthair cho sàmhach is a b’àbhaist dhi, is lean athair air, ach ann an guth còmhraideach, “Eil fhios agad, cha mhath le daoine gun cuirte sgeun air caoraich aig an àm seo. Tha na h-uain orra fhathast. Agus na h-eòin … seadh, na h-eòin—tha na h-eòin a’ neadachadh, is cha bhi fear na seilge ro dheònach gu rachadh dragh a chur orra. ’S e, sin agad e. Na rach thusa ceum seachad air crìochan a’ hiorsal agamsa. Bheir sin coiseachd gu leòr dhut.”

’S e a bha seo ach òraid bho athair, is chuir e ioghnadh air Eòghain. Ach cha do chuir a leithid a dh’ioghnadh is a chuir a mhàthair nuair a thuirt i an guth an tagraidh, “Gabh thusa comhairle t’athar, eudail.”

“A, bhuel, tha mise coma,” ars’ Eòghain. Is ’s ann mar sin a bha.


[TD 109]

Cha deach Eòghain taobh Allt a’ Chaim, ach bha gu leòr ri dhèanamh aig duine òg, èasgaidh, is ged a bha rudeigin a’ bioradh inntinn cha do chuir e tàmh air. Chionn ’s gun do ghabh e comhairle athar, ar leis gu robh a h-uile nì mar a bha ged a bha nitheigin an-shocair anns an t-sealladh a chuireadh a mhàthair air.

Am feasgar mum b’fheudar dha falbh air ais don cholaisde, rinn Eòghain a rathad sìos don chlachan. Aig ceann a thaighe bha ’Ain Ruadh ’na sheasamh, is thog e a bhata ris mun d’rinn e air an doras air casan craobhaidh.

Sheas Eòghain ’na bhuinn, is cha b’ann chionn ’s gu robh gnè de mhaoidheadh anns an dòigh air an do chrath am fear eile am maide. Bhuail e air Eòghain gum b’e dearbh ìomhaigh bodach Allt a’ Chaim a bha ann an ’Ain Ruaidh. Is e gu robh e dèanamh aithne gun chuimhne air a’ bhodach a bha a’ cur dragh air inntinn bho thadhail e an gleann ud.

Thill Eòghain dhachaigh tràth a dh’oidhche, is air a’ mhàireach, ’na shuidhe anns an trèan a’ coimhead air pàipear-naidheachd air nach robh aire, bha e trang ’na inntinn a’ cìreadh as a chèile na chunnaic e ann an Gleann Allt a’ Chaim. Ged a bha iad ’nan coltas cho piullach, truagh ri luchd-siubhail, dh’fhaodadh gu robh muinntir a’ ghlinne ud càirdeach do dh’Ain Ruadh. Bheireadh sin air athair nach biodh e airson dragh a chur orra. Ach ’s e fhèin nach robh e tuigsinn. Ciamar, ged a bha iad pailt an leth-mhìle bho chèile, a chunnaic e na h-aodainn cho soilleir ’s gu faodadh e na rocan a chunntas mur b’e na bh’ann diubh? Ciamar a leughadh e am fuath a bha lasadh shùilean dorcha is iad astar mòr bhuaithe?

Ciamar a leughadh e inntinn fhèin, a bha a’ faireachadh an aon chumhachd sgriosail is a dh’fhairicheadh e ’na bhalach nuair a sheasadh e a’ coimhead sìos mun cuireadh e sròn a bhròige air daolag nach robh ri cron dha, cleas a bha e air a leigeadh dheth bho chionn fada? Carson a bhac athair e bho dhol air ais don ghleann le leisgeul cho faoin, is e cho fiadhaich? Carson a thug a mhàthair taic dha? Ach carson a bha leithid a dh’iarraidh aige fhèin air dol air ais?

Ach anns a’ cholaisde bha gu leòr a bha inntinneach dha air


[TD 110]

aghaidh, is b’fheudar Allt a’ Chaim a chur air chùl gus an do thill e dhachaigh. Air latha, is Gillecriosd is Iain Og air falbh gu fèill uan, rinn Eòghain Dubh air Beinn an Easa, seachad air an t-sliabh, is sìos gu Gleann Allt a’ Chaim. Ghabh e an ceum chaorach cas sìos is choimhead e a-null. Shuidh e air a shàilean ’s ’na ghurraban choimhead e null far nach robh taigh ri fhaicinn ach làraichean thaighean a bha air tuiteam am broinn a chèile dòcha leth-cheud bliadhna air ais no còrr. Bha a’ ghrian teth air aodann, cha robh ach sruthlag fhann a’ gluasad anns an allt; air a bhruachan bha am feur air a bhreacadh le iomadh lus. Bha’n gleann ’na fhàsach, marbh.

Choisich Eòghain feadh an àite, far am fac’ e nis barrachd is aon làrach taighe ged nach fhac’ e roimhe seo ach an t-aon taigh fada. B’fhada bhon a theasaich an teine mu dheireadh lic teine an seo no a lom cas feur mu dhoras, ged a bhuail sròn a bhròige air ceann maide-ceangail nach do loisg an teine gu tur ged a chrìon ùine e ’na phlaosg. Ged a bha na taighean dìth-làraichte, na daoine dòcha air am fògradh thar mara, dh’fhairich Eòghain ’na chridhe an t-aon mhiann a dh’fhairich e roimhe seo: an gleann a bhith aige dha fhèin.

Shuidh e fada a’ cur cheistean ris fhèin is a’ dealbh dòigh-beatha na muinntir a dh’fhalbh. Cheasnaicheadh e a mhàthair, ged a bha e’m beachd gum b’ann aig athair a bha am fìor fhios.

An dèidh am bidh thuirt e ri mhàthair, a bha ’na suidhe cho sàmhach ’s a b’àbhaist dhi, “Chaidh mi an-diugh gu Gleann Allt a’ Chaim.”

“Chaidh,” ars’ ise gu socair, “ach cha bu chòir dhut a dhol ann.”

“Chan eil duine fuireach ann. Chan eil taigh-còmhnaidh ann.”

“Chan eil duine fuireach ann bho chionn cheithir fichead bliadhna no còrr,” thuirt i.

“Dè chunnaic mise an turas mu dheireadh, ma-tha?” ars’ Eòghain. “An robh Iain riamh ann? An robh sibhse ann?”

“An e mise, a luaidh? Cha robh mis’ idir ann. Tha a h-uile duine a’ seachnadh a’ ghlinne. Chan eil duine dol ann mur feum cìobair dol ann aig àm trusaidh.”


[TD 111]

“Is cò, no dè, a chunnaic mise, ma-tha?”

Bha ise greis mun duirt i, “Dòcha gun deach thu air ais ’nad inntinn gu tìm a chaidh seachad. Tìm Eòghain Duibh fhèin, fear t’ainme. Nach tu ogha.”

“Is dè an ceangal a bh’aig athair m’athar ris a’ ghleann, ma-tha?”

Chitheadh e gu robh a mhàthair a’ taghadh a faclan, is ged a bha i greis gun ghuth cha do chuir e brodadh oirre.

“Cuimhnich thusa,” ars’ ise, “nach robh Eòghain Dubh ach ’na bhalach aig an àm, gun phòsadh. Dòcha gun do gheall an t-uachdaran an gleann dha. Ach ma gheall, cha do chum e ri ghealladh. Ach air sgàth an àite a chaidh a ghealladh dha, b’e Eòghain Dubh am fear a bu trainge, a bu neo-fhaireachaile, den fheadhainn a rinn obair an uachdarain. Ach cha robh tuigse na h-aoise aig Eòghain aig an àm ud, is dh’fhògair e daoine truagha as an dachaighean. Ni motha a bha cinneadalachd ann, chionn ’s nach buineadh e don àite seo. Thàinig esan an taobh seo còmhla ris na cìobairean Gallda. Ach ’s e cion tuigse a bhiodh air is gun esan ach ’na bhalach.”

Ach bha fios aig an ogha nach b’e a bh’air ach gun do mhiannaich e an gleann seo dha fhèin, mar a mhiannaich esan e. Cha duirt e sin ri mhàthair, a bha sàmhach, a’ fighe a meòirean.

“Agus mo sheanair—dè thachair dha?” dh’fhaighnich Eòghain.

“Cha do thachair dad dha,” ars’ ise. “Bha e ag obair air an oighreachd, ach cha b’ann an taobh seo. Bha e ’na sheann duine nuair a phòs mise t’athair. Ach b’fheudar dha tighinn a dh’aon sgrìob gad fhaicinn is tu ’nad naoidhean.”

Ris fhèin thuirt Eòghain, “B’fheudar, is dh’fhàg e dìleab glè neònach agam cuideachd.”

Ach bha a mhàthair a’ bruidhinn a-rithist. “Thàinig, ma-tha, is e glè èiseil cuideachd. An duine truagh. Lean esan a’ cumail crodh Gàidhealach nuair a leig càch seachad iad. Cha chumadh e ach crodh riabhach. Cha robh iadsan idir cho soitheamh ris a’ chrodh bhuidhe. Le feirg, is e fìor dheamhainean a bh’annta. Thug fear dhiubh buille ghonaidh do dh’Eòghain, buille a chuir ceum crùbach ann ’na sheann aois.


[TD 112]

“Tha cuimhn’ agam fhathast mar a thog e ’na uchd thu as a’ chreathaill. Bha an fheòil air sùghadh air na làmhan cnàmhach, na cnàmhan fhèin a’ nochdadh bàn fon chraiceann bhuidhe, is bha eagal orm gun tuiteadh tu air. Cha d’rinn thusa ràn no èigh, is chum e fada ’na uchd thu a’ coimhead sìos ort, gun ghuth. Ged a bha a ghlùinean a’ bragadaich, dh’fheumadh e fhèin cromadh gad chur air ais don chreathaill. Thuirt e le moit, ‘Eòghain Dubh eile a bhios an seo.’ Cha do mhair e fada an dèidh sin.”

Mhothaich e gum b’ann air Eòghain Dubh a bha a h-aire, is thuirt esan, “Ach muinntir a’ ghlinne, dè thachair dhaibhsan?”

“O, sgap iad feadh an t-saoghail. Chaidh cuid a-null thairis. Chan aithne domh gu bheil dad an rathad seo ach cuideachd ’Ain Ruaidh. Bhiodh cuimhne mhath aig ’Ain Ruadh air do sheanair. Ach is fhada bhon a dhìochuimhnich daoine mar a thachair an uair ud mur do lean beul-aithris air ann an teaghlaich a chaidh fhògradh.”

“Saoil sibh an robh an dà shealladh aig Eòghain Dubh?” ars’ ogha.

“Cha b’aithne domh gu robh, idir. Ach bha e ’nam athair fhìn, gu làidir. Agus an dràsda ’s a-rithist … Na gabh ort ri t’athair gu robh thu rathad a’ ghlinne. Tha sgeul air choreigin a’ ruith san teaghlach. Chan fhios a’m. Ach chan ainmich e an gleann mur h-fheudar dha.”

Chuir Eòghain crìoch air a chùrs anns a’ cholaisde is chaidh e null a dh’Afraga a dh’obair air leasachadh stoc. Air oidhchean dorcha, teth, is an cianalas air, bhodhaireadh e am fear a bha còmhla ris a’ dèanamh sgeòil air mar a dh’obraicheadh e Gleann Allt a’ Chaim nam bu leis e. Is cha b’e hiorsal athar a chitheadh e le sùil inntinne, ach gleann ’na chadal fo bhlàth samhraidh.

Gu neònach, chan fhuilingeadh esan mart riabhach anns an treud. Gu neònach, b’e adharc mairt riabhaich a thug buille a bhàis dha.
