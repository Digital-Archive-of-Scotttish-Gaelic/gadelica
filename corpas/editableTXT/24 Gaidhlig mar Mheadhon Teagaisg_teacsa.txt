[DA 1]

GAIDHLIG MAR MHEADHON TEAGAISG

ATHAISG AIR A’ PHROISECT SEOLAIDE 1983–85

CATRIONA N DUNN

OIFIGEACH LEASACHAIDH CURRICULUM

[TD 1]

ROIMH RADH

1.1 Chaidh pròisect seòlaide airson Gàidhlig a chleachdadh mar mheadhon teasgaisg ann an AS1 agus AS2 a chur air chois an 1983.

Bha am pròisect seòlaide a’ dol bho Lunasdal 1983 gu Og-mhios 1985 ann an sgoiltean Lionail agus Shiabhoist. Chaidh am pròisect a chuingealachadh ri dà sgoil air grunnan adhbharan:

– bha am pròisect air a ghiùlain a ionmhas Roinn an Fhoghlaim agus dh’ fheumadh na cosgaisean a bhith air an cumail ìosal: le taghadh sgoiltean an Leòdhas, shàbhailear cosgaisean;

– b’ urrain don dà sgoil clasaichean cunbhalach de sgoilearan le Gàidhlig a dhèanamh an AS1 agus AS2;

– bha Gàidhlig aig luchd-teagaisg nan cuspairean san dà sgoil.

Chaidh Oifigeach Leasachaidh Curriculum a thoirt a dh’ obair a Roinn an Fhoghlaim a Ard-sgoil MhicNeacail airson am pròisect a striùireadh.

Bha an luchd-obrach a leanas an sàs:-

Catriona N Dunn, Oifigeach Leasachaidh Curriculum

Sgoil Shiaboist
Mgr D R A MacLeoid (an toiseach mar thidsear Eachraidh, ach a-rithist mar Ceann Sgoile)
Mgr A I Mac a’ Ghobhainn, Cruinn-eòlas
Mh-U M Mhoireasdan, Eachdraich

Sgoil Lionail
Mgr D U MacLeoid, Ceann-Sgoile gu Damhair 1983
Mgr I D MacIomhair, Ceann-Sgoile bho Faoilleach 	1984
Mgr I G Domhnallach, Cruinn-eòlas
Mgr T Caimbeul, Eachdraich

Tha an athaisg a’ cur a’ phròisect air chois an luib na h-athaisg seo mar Earr-radh 1.

[TD 2]

2 RAON-OBRACH

Stiùireadh a dheilbh a-thaobh curriculum, stuth-teagaisg a dheasachadh agus facail fhreagarrach a thaghadh gus Gàidhlig a thoirt air adhart mar mheadhon-teagaisg ann an cuibhreannan taghte den Churriculum Ealain Sòisealach agus ann an Eòlas Ceilteach anns a’ chiad dà bhliadhna anns an àrd-sgoil.

SGOILTEAN SEOLAIDE

Bha am pròisect a’ dol anns an dà sgoil a chaidh an taghadh–Lional agus Siabost. Tha a’ chiad agus an dara bliadhna anns gach sgoil air an roinn nan dà chlas, ach cha robh ach aon chlas anns gach bliadhna an sàs anns a’ phròisect. Bha am pròisect air a thoirt a-steach ceum air cheum, le obair air ullachadh do AS1 a’ chiad bhliadhna agus do AS2 anns an dara bliadhna. Mar seo cha robh ach AS1 an sàs an 1983–84, ach bha na dà chuid AS1 agus AS2 an sas an 1984–85.

B’e fileantaich gu lèir a bha anns an feadhainn a bha an sàs. Cha b’ urrainn do na clasaichean eile pàirt a ghabhail oir bha mòran luchd-ionnsachaidh annta. Bha an roinneadh seo feumail oir thug e buidhnean dhuinn ris am faodar coimeas a dhèanamh: bha clasaichean, eadar gu robh iad air an teagaisg tron Ghàidhlig neo tron Bheurla, a’ leantainn an aon chlàr-obrach, agus b’ urrainn don luchd-teagaisg aire a chumail air adhartas nan clasaichean Gàidhlig an coimeas ri na clasaichean Beurla.

3 CURRICULUM

3.1 Toiseach Tòiseachaidh

Anns a’ chiad chòmhraidhean leis an luchd-teagaisg chaidh cuspairean a thaghadh as na clàran-obrach, chaidh beachdachadh air an seòrsa stuth a dheidheadh a dheasachadh, agus air feum air faclan speisealta.

3.2 Clàran-obrach

Seach gum feum cùrsaichean leantainn air adhart gu AS3 agus AS4 an Sgoil MhicNeacail bha gach sgoil a’ leantainn na h-aon chlàran-obrach ann an Eachraidh agus an Cruinn-eòlas agus a tha sgoiltean Leòdhais uile a’ leantainn an an AS1 agus AS2. Mar sin, bha e furasda a thighinn gu

[TD 3]

còrdadh mu chuspairean teagaisg. Bha cuid de na cuspairean a bha gu math dlùth ris a’ choimhearsnachd, ach bha aonta ann gum bu chòir do chuspairean mòran nas farsainge a bhith air an teagaisg tron Ghàidhlig.

Ann an Eòlas Ceilteach bha na sgoiltean a’ leantainn a’ chlàr-obrach a rinneadh leis a’ Cho-bhuidheann Obrach air Eòlas Ceilteach aig Comhairle nan Eilean agus Roinn na Gàidhealtachd, agus bha iad a’ cleachdadh le clasaichean Beurla. Mhiannaich an luchd-teagaisg stuth Gàidhlig air aon de na teamannan airson AS2.

3.3 Briathran

Chaidh aontachadh gum biodh faclair an cois stuth, ann an cumadh dà-chànanach, ma bha facail a’ nochdadh air nach biodh na sgoilearan eòlach, nam biodh facail speiseatla a dhìth, neo nam feumadh facail ùra a dheilbh.

3.4 Seòrsa Stuth

Bha an seòrsa stuth a b’ urrainn a dheasachadh air a chuingealachadh an dà chùid a-thaobh airgid agus seach gu robh an obair an urra ri aon neach. Dh’ aontaichear gum biodh a’ chuid mhòr den stuth ann an aonadan sgrìobhte air cuspair, le dealbhan agus stiùireadh a-thaobh tuilleadh obrach. Bhiodh na h-aonadan cuideachd ag amas air na sgilean cànaine (èisdeachd, labhairt, leughadh agus sgrìobhadh) a leasachadh.

[TD 4]

4 STUTH-TEAGAISG

4.1 Eachdraidh

Obair an Arc-eòlaiche
Skara Brae
An Creidheamh Crìosdaidh
Eilean Idhe (Streath dhealbh/teip)
Na Lochlannaich (8 postairean)
Cogaidhean Saoraidh na h-Alba
Na Stiùbhartaich (Raibeart II–Seumas VII)
Ar-a-mach 1745–46 (Postairean agus duilleagan-obrach)
An Cogadh Mòr

4.2 Cruinn-eolas

Suidheachadh – Leòdhas agus Na Hearadh
Ainmean Aitean – Fianais ar n-Eachdraidh
Abairtean Aimsire
Cosgais Droch Shìde
Fasgadh agus Fàs

Tuthanas:
Tuathanas am Breatainn
Tuathanas Bainne
Tuathanas Chaorach

Aitean-fuirich:
Air an Tuath
Bailtean

Crithean-talmhainn
Beanntan
Obair a’ Chroiteir
Gnìomhachas
Aireamh-Sluaigh
Biadh agus Slàinte

4.3 Eòlas Ceilteach

An Teaghlach:
An Teaghlach anns an Taigh
Taighean
Math na Bà
Cuid na Caorach

[TD 5]

Eallach an Eich
Fein-eisimealachd

4.4 As na h-aonadan gu h-àrd chaidh trì a leudachadh bho stuth a thàinig a-steach bho luchd-teagaisg:

An Cogadh Mòr, Bho Thormod Caimeul, Sgoil Lionail
Obair a’ Chroiteir, Bho I G Domhnallach, Sgoil Lionail
Gnìomhachas, Bho I G Domhnallach, Sgoil Lionail

Fhuaireas iasad de dhealbhan bho Ken Kennedy, Oifigeach Leasachaidh, agus chaidh sin a chleachdadh ann a bhith a’ teagaisg Fasgadh agus Fàs.

4.5 Dealbhan Ionadail

Chaidh dealbhan a thogail de dh’ àitichean a tha cudthromach ann an eachdraidh an àite, agus de nithean ann am Museum Shiaboist. Tha sùil iad sin a chleachdadh airson cuideachadh le cuspairean ann an Eachraidh agus Eòlas Ceilteach.

4.6 Tuilleadh obrach sna Sgoiltean

An co-cheangal ri obair a’ phròisect, chuir gach sgoil air dòigh turais gu àitichean faisg air an sgoiltean agus gu àithichean inntinneach eile air an eilean. Bha am museum deiseil do Sgoil Shiaboist, seach gu bheil e ri taobh na sgoile.

Rinn Sgoil Lionail obair inntinneach an-dèidh an t-aonad An Creadheamh Crìosdaidh a chrìochnachadh. Sgrìobh Mgr Caimbeul dealbh-chluich Uaireigin ann an Eòrabaidh, agus bha an clas gu lèir an sàs anns an dealbh-chluich, agus chuir Comann Eachraidh Nis air video e. B’e an sgeulachd mun Naomh Rònan a’ fàgail Eòrabaidh agus a’ dol a Ronaidh a bha air cùl an deilbh-chluich.

[TD 6]

5 SGAOILEADH

Chaidh seatan làn den stuth gu lèir chun nan sgoiltean-seòlaide ach bha fiosrachadh a’ dol chun a h-uile àrd-sgoil anns na h-eileanan. Bha leth-bhreacan den stuth gu lèir a’ dol gu na roinnean Gàidhlig. Bha e air iarraidh air ròinnean Gàidhlig an stuth a sgaoileadh gu luchd-teagaisg Cruinn-eòlas agus Eachdraidh anns na sgoiltean, ma bha Gàidhlig aca sin.

Thàinig iarrtasan airson stuth bho:

Buidheann Chuspairean Sòisealach Roinn na Gàidhealtachd
Colaisde Foghlaim Chnoc Iòrdain
Colaisde Foghlaim Obaireadhain
Luchd-sgrùdaidh na Ban-rìgh
Pròisect Stòir Albannach an Sgoiltean

6 CLASAICHEAN GAIDHLIG A’ CLEACHDADH AN STUTH AN SGOILTEAN EILE

Ann an cuid de sgoiltean a tha glè bheag, leithid Uig agus Scalpaigh, chan eil gu leòr sgoiltean neo luchd-teagaisg aca airson teagaisg tron dà chànan anns a’ churriculum Ealain Sòisealach, oir feumaidh luchd-ionnsachaidh agus fileantaich a bhith còmhla airson gach cuspair ach Gàidhlig. A dh’ aindeoin sin, bha gach sgoil airson an stuth a chleachdadh le filteanaich anns na clasaichean Gàidhlig. Thàinig fiosan glè mhisneachail mu dheidhinn air ais. Tha an stuth cuideachd a’ daingneachadh na h-obrach a tha iad a’ dèanamh an Eachdraidh agus an Cruinn-eòlas.

Rinn Sgoil Eirisgeidh feum den t-sreath dhealbh/teip air Eilean Idhe, an ceangal ri turas air an robh na sgoilearan don eilean. Le seo, fhuair iad fiosrachadh mus do dh’ fhalbh iad, agus chuidich e iad le tuilleadh obrach an dèidh tuilleadh.

7 CEANGAL RI SGOILTEAN

7.1 Tadhal

Bhathas a’ tadhal air na sgoiltean seòlaide gu tric airson còmhradh mu adhartas, mu stuth-teagaisg agus modhan-teagaisg, agus corr uair airson clas a ghabhail le aonad sonraichte. Bha na cinn-sgoile agus an

[TD 7]

luchd-teagaisg toilichte leis a’ cheangal seo, agus bha iad daonnan cuideachail agus taiceil. Bha an luchd-teagaisg riaraichte leis an stuth, agus bha iad toilichte stuth fhaighinn a bha air a dheilbh a dh’ aona-ghnothaich dhaibh, agus a bha gan cuideachadh gu modh-teagaisg as ùr a chleachdadh.

7.2 Breithneachadh

A thuilleadh air a bhith a’ breithneachadh air stuth leis an luchd-teagaisg anns na sgoiltean, bha dùil an luchd-teagaisg a’ thoirt cruinn air làithean in-sheirbheis gus sùil a thoirt air adhartas agus gus leirmheas a dhèanamh air an stuth teagaisg. Bha dùil gum biodh luchd-teagaisg a sgoiltean eile an làthair aig an coinneamhan sin. Bha dà choinneamh den t-seòrsa ann anns a’ chiad bhliadhna, ach bhiodh cùisean air a bhith na bu bhuannachdaile rè 1984–85 – an dara bliadhna den phròisect, an uair a dh’ fhaodadh lèirmheas de dh’ obair bliadhna a bhith air a ghabhail os làimh. Ach le seasamh gnìomhachail nan aonaidhean teagaisg, cha b’ urrainn do choinneamhan in-sherbheis a bhith ann.

8 ATHAISGEAN BHO NA SGOILTEAN

Fhuaireas athaisgean bho gach tidsear a bha an sàs, san Lùnasdail 1984. Tha e intinneach gun do rinn na ceithir tidsearan moladh daingeann air a phroisect, air an suth-teagaisg a fhuair iad agus air feallsanachd a bhith a teagaisg tron Ghàidhlig.

Tha e soilleir bho na h-athaisgean gun robh a’ chlann a’ cheart cho toilichte le Gaidhlig agus Beulra mar mheadhonan teagaisg. Thuig mi seo cuideachd bho chòmhraidhean ris na sgoilearan agus bho bhith ag obair còmhla riutha. Nuair a chaidh bruidhinn ri sgoilearan airson prògram le Radio nan Eilean, bha gach nì a thuirt iad gu mòr air taobh a’ phròisect.

Bha fhios aig parantan gu robh an cuid cloinne gu bhith an sas sa’ phroisect seòlaide, agus cha deach duine na aghaidh. Dh’ fhaodadh sùil a bhith ri gearainean mur a bhiodh a ’chlann air dèanamh gu math an deuchainnean, ach tha fianais measaid air taice a chuir ri feumalachd a’ phròisect, mar a tha na h-athaisgean ag ràdh.

Tha athaisgean nan sgoiltean an Earr-radh III.

[TD 8]

9 UIDH BHO BHUIDHNEAN EILE

Thàinig iarrtasan airson fiosrachaidh mun phròisect a grunnan àitichean, mar a chaidh ainmeachadh ann an 5 gu h-àrd, agus dh’ iarr dhà dhiubh athaisg sgrìobhte airson irisean, ie. Iris Chuspairean Sòisealach Roinn na Gàidhealtachd agus Litir-fiosrachaidh Gàidhlig Colaisde Obaireadhian. Thugadh athaisg seachad cuideachd aig Co-labhairt air Cànanan Coimhearsnachd, a chuir Roinn Strathchluaidh agus Colaisde <eng>Moray House<gai> air adhart anns an Og-mhìos 1985. Bidh fiosrachadh mun phròisect cuideachd ann an leabhran a tha CILT a’ cur ri chèile air teagaisg chananan an Alba.

Nochd Radio nan Eilean ùidh sa’ phroisect gu math luath, agus chaidh prògram leth-uair a-mach mu dheidhinn san Dubhlachd 1983. Bha beachd fàbharach bho na sgoilearan a’ nochdadh gu làidir anns na còmhraidhean.

A-thaobh trèanadh thidsearan, ’s fhiach aithris gun do roghnaich Colaisde Chnoc Iordain cuid de na h-oileanaich Ghàidhlig aca a chur do na sgoiltean seòlaide an ùine-teagaisg dheireannach aca. Gu mì-fhortanach cha b’ urrainn dhaibh uile an cothrom seo fhaighinn.

10 DAINGNEACHADH AGUS LEUDACHADH AIR A’ PHROISECT

10.1 Sgoiltean Seolaide

Tha an dà sgoil seòlaide air cur rompa leantainn le Gàidhlig mar mheadhon-teagaisg ann an Eachdraidh, Cruinn-eòlas agus Eolas Ceilteach, agus bidh iad a’ cleachdadh an stuth a chaidh ullachadh anns an ùine seolaide. Seach gun deach an stuth ullachadh mar stuth oidhirpeachaidh, bidh e cudthromach lèirmheas a dhèanamh air an stuth an uair a bhios obair leasachaidh ceadaichte.

10.2 Sgoiltean eile

Seach gun deach gu math leis a’ phròisect anns na sgoiltean seòlaide, gun deach gabhail ris gu furasda, agus gun tàinig fiosan fàbharach bho iomadh taobh mun stuth, tha e air leth cudthromach gum bi e comasach do sgoiltean eile anns na h-Eileanan an Iar teannadh gu foghlam dà-chànanach ann an sgoiltean far am faodar dà chlàs a bhith air gach bliadhna, agus far am bi fileantaich a-mhàin ann an aon bhuidheann. Tha e ag obair gu furasda ann an t-suidheachadh seo.

[TD 9]

A thuilleadh, tha e riantach gum bi teagaisg da-chananach anns a’ churriculum do AS3 agus AS4 cuideachd. Ann an saoghal gun smàl, bhiodh sgoilearan dà-chànanach a’ faighinn am fòghlam gu lèir tron dà chànan.

10.3 Cnapan-starra

1. Luchd-obrach

Leis an luchd-obrach a tha ann an-drasda cha ghabh am pròisect a leudachadh gu na sgoiltean uile, oir chan eil Gàidhlig aig luchd-teagaisg nan cuspairean air fad. An-dràsda chan eil Gàidhlig aig luchd-teagaisg Ealain Sòisealach ann an trì sgoiltean – An Tairbeart, Dalabrog agus Bàgh a’ Chaisteil, chan eil Gàidhlig aig luchd-teagaisg Eachdraidh an Sgoil MhicNeacail na aig luchd-teagaisg Cruinn-eòlas am Paibeil agus anns an Iochdar.

Tha an clàr seo a’ sealltainn far a bheil luchd-obrach le Gaidhlig an-drasda.

EachdraidhCruinn-eolasNua-eolasAm Bac++–Pabail++–Liurbost++–Lionail++–Sgoil MhicNeacail–+–Siabost++–Uig++–Sgoil an Tairbeart–––Scalpaigh–––An Ob+––Paibil+––Iochdar+–+Dalabrog–––Eirisgeidh–––Bagh a’ Chaisteil–––
(Chan eil Nuadh-eolas ann am mòran de na sgoiltean an-dràsda.)

[TD 10]

2. Clàr-obrach

Anns an Og-mhìos 1984 chaidh bruidhinn ri luchd-teagaisg Eachdraidh agus Nuadh-eòlas mun phròisect agus ged a bha an luchd-teagaisg deònach teagaisg tro mheadhon na Gàidhlig, cha b’e an aon chlàr-obrach a bha aig sgoiltean Uibhist agus a bha aig an sgoiltean seòlaide, agus cha robh mòran de na h-aon chuspairean air na dha.

Bha am pròisect air a chur air chois a dh’ aon ghnothaich do na sgoiltean seolaide, agus bha aonadan obrach deiseil an uair a bha na sgoiltean a’ cur feum orra. Mar seo, an uair a dh’ fhaodadh cuspair a bhith freagarrach, cha b’ ann aig an aon am den bhliadhna a bha iad gan teagaisg. Ged a bhiodh e air a bhith math stuth a dheanamh do sgoiltean Uibhist cha robh seo comasach a dhèanamh, agus dh’ fheumadh a’ chiad àite a thoirt do na sgoiltean seòlaide. Tha leth-bhreacan de gach aonad-obrach aig sgoiltean Uibhist, agus bidh iad sin ri làimh rè 1985–86 ma tha an luchd-teagaisg airson an cleachdadh, far a bheil cuspairean aonadan a-rèir pàirtean de chlàran-obrach.

11 MOLAIDHEAN

11.1 Lèirmheas agus leasachadh air stuth-teagaisg

Ged a bha na sgoiltean riaraichte san fharsaingeachd leis an stuth-teagaisg, ’siongantach mur a bi atharrachadh ri dhèanamh a-rèir mar a chaidh leotha san sgoiltean seòlaide. Feumar sùil a thoirt air an stuth cuideachd ann an coimeas ri stiùireadh a-thaobh na h-Ire Choitcheann ann an Eachdraidh agus an Cruinn-eòlas, a dhèanamh cinnteach gu bheil an stuth freagarrach airson leantainn gu cùrsachan aig an Ire Choitcheann. Bheir an Ire Choitcheann cothrom clàran-obrach a rèiteach tro na h-eileanan. Gheibhear beagan obrach mar seo dèante air làithean in-sheirbheis, ach tha e gu tric duilich, mur eil eu-comasach, an luchd-teagaisg a thoirt cruinn airson latha slàn obrach. Tha seo a dh’ adhbhar ’s gu bheil tidsearan ann an àrd-sgoiltean dà bhliadhna an sas ann am barrachd air aon chuspair, agus tha aca ri coinneamhan in-sheirbheis a fhrithealadh anns na cuspairean sin. Tha coinneamhan mu Ghàidhlig mar mheadhon-teagaisg a thuilleadh air sin. Mar sin, ’sann ainneamh a tha e comasach coinneamh chunbhalach a chumail.

[TD 11]

Dh’ obraicheadh cùisean nan cuirear comataidh beag air bhonn a dhèanamh leirmheas agus leasachadh. Bhiodh Oifigeach Leasachaidh na Gàidhlig anns a’ chathair, agus bhiodh ballrachd bhon luchd-teagaisg a bha an sas anns a’ phròisect seòlaide. Bhiodh a’ bhallrachd a Leodhas, agus bhiodh cosgaisean ìosal. Chan eil an t-am freagarrach an dràsda a-thaobh suidheachadh obrach na luchd-teagaisg, airson comataidh a chur air chois.

11.2 Leirmheas Clar-obrach

Cha robh am pròisect a tha air a mhìneachadh san athaisg seo ach beag an coimeas ri iarrtasan foghlam dà-chànanach an àrd-sgoiltean nan Eileanan Siar. A dh’ aindeoin sin, b’e toiseach dòchasach air doigh-teagaisg dà-chànanach a bha ann. Anns gach sgoil seòlaide chaidh gabhail ris gu furasda gum bu choir cothrom a bhith aig sgoilearan dà-chànanach, an dà chànan a chleachdadh ann an curriculum na sgoile. Bha e na chuideachadh nach robh aig na tidsearan ri tuilleadh obrach a ghabhail oirre fhèin, ach gun deach stuth-teagaisg a thoirt dhaibh. Bu chòir an aon chothrom a bhith aig sgoilearan nan Eileanan Siar gu lèir, ach mar a chaidh a radh an 10.3.2, ’se am prìomh chnap-starra nach e an aon chlàr-obrach a tha anns na sgoiltean.

Mar sin tha feum gun deidheadh còrdadh a dhèanamh eadar an obair a tha na sgoiltean a’ deanamh ann an ealain sòisealach, agus gun dèanar clàr-obrach coitcheann air a stèidheachadh air na dòighean teagaisg as fheàrr. Bu chòir Oifigeach Leasachaidh Curriculum, le barrantas an eachdraidh neo an Cruinn-eòlas agus a bhruidhneadh Gàidhlig, a thaghadh on luchd-teagaisg airson a dhol a dh’ obair an Roinn an Fhoghlaim airson ùine. Bhiodh e an urra ris an oifigeach seo lèirmheas a dhèanamh air clàran-obrach, agus stiùiridhean ionadail ullachadh, a bhiodh a gabhail a-steach feumalachd nan Eileanan an Iar, ann an dàimh ri feuman nàisteanta. Far an deidheadh comharrachadh fèum air tuilleadh aonadan-obrach dh’ fhaodadh an obair a ghabhail os làimh an co-cheangal ri Oifigeach Leasachaidh na Gàidhlig agus an luchd-teagaisg.

Mur a b’e duilgheadas an t-suidheachadh obrach an-drasda, a-thaobh foghlaim ’se deagh am a tha ann an dreuchd seo a chur air chois; tha am pròisect seòlaide air daingneachadh gu bheil feum air taice leasachadh curriculum ann an ealain sòisealach, agus seach gum bi sùil ri athaisgean nàisteanta na h-Ire Choitcheann ann an Eachdraidh agus an Cruinn-eòlas a dh’ aithghearr, faodar lèirmheas a dhèanamh air clàr-obrach an dàimh riutha sin.

[TD 12]

11.3 Gaidhlig tron churriculum

Ma theid gabhail ri moladh 11.2, agus gun tèid a chur an cèill. dh’ fhosgladh e an t-slighe airson am pròisect a leudachadh chun a’ chiad dà bhliadhna de dh’ fhoghlam ard-sgoil ann an sgoiltean nan eileanan siar uile. Dhearbh am pròisect gu bheil an luchd-teagaisg deònach cleachdadh an dà chànan anns a’ churriculum, ma tha stuth freagarrach aca sa’ Ghàidhlig. Tha seo a’ toirt taice agus misneachd do luchd-teagaisg aig nach eil barrantas an Gaidhlig agus nach robh cleachdte ri bhith a’ cleachdadh na Gàidhlig anns a’ chlas.

Airson an leudachadh riatanach seo air obair a’ phròisect, bu chòir an aire a chumail air iarrtasan foghlam dà-chànanach san àrd-sgoil an uair a thathar a’ fasdadh luchd-teagaisg. An dràsda chan urrainn làn program de dh’ fhoghlam dà-chànanach ann an ealain sòisealach a bhith air a thairgse, eadhoin ann an AS1 agus AS2, seach nach eil luchd-teasgaisg le Gàidhlig anns na sgoiltean uile.

Bu choir e bhith san rùn cuideachd na h-ealain sòisealach a bhith air an teagaisg tron Ghàidhlig rè foghlam anns an àrd-sgoil oir cha bu choir gum biodh foghlam dà-chànanch a’ tighinn gu crìch aig deireadh an dara bliadhna. A’ coimhead nas fhaide air adhart bu choir gabhail ri Gàidhlig mar mheadhon teagaisg ann an cuspairean eile ann an curriculum na h-àrd-sgoile. Dh’ fheumadh seo cuideachadh airgid a chuireadh air chois taice leasachaidh curriculum.

11. 4 Gàidhlig: meadhon fiosrachaidh

Bu chòir luchd-teagaisg le Gàidhlig anns na h-àrd-sgoiltean a bhith air am brosnachadh gu Gàidhlig a chleachadh mar mheadhon còmhraidh le luchd-labhairt na Gàidhlig anns na sgoiltean. Dh’ àrdaicheadh seo inbhe na Gàidhlig anns na sgoiltean, agus bhitheadh luchd-teagaisg a’ toirt àite don dà-chànanas fhèin agus dà-chànanas cloinne. Tha seo a’ tachairt mu thràth ann an cuid de sgoiltean ach dh’ fhaodadh e bhith na bu chumanta, an dà chuid anns a’ chlas agus ann am beatha làitheil na sgoile. Tha e cudthromach gum faigh sgoilearan dà-chànanach an aon thomhas den dà chànan fhad ’sa tha iad anns an sgoil.

[TD 13]

Tha cothrom ann Gàidhlig a chleachdadh ann an gnothaichean sgrìobhte agus ann an sanasan na sgoile. An-dràsda, tha pàipear litrichean agus leabhrain fiosrachaidh nan sgoiltean anns an dà chànan, ach anns a’ mhòr-chuid de sgoiltean, chan eil mòran de chomharradh faicsinneach gur e coimhearsnachd dà-chànanach a tha ann. Bu chòir oidhirp a dhèanamh gus seo a leasachadh, agus Gàidhlig a chleachdadh air eg. soighnichean sgoile, soighnichean bhusaichean-mini, agus ann a soighnichean agus sanasan eile anns na sgoiltean. Mar seo bhiodh sgoiltean a-rèir poileasaidh dà-chànanach na Comhairle.

[TD 14]

Gearr-chunntas molaidhean

An uine aithghearr

1. Lèirmheas agus Leasachadh Stutha

Gu bhith air a dhèanamh le comataidh de luchd-obrach a bha an sas sa’ phròisect seòlaide.

2. Clàr-obrach

Gu bhith air a dhèanamh le Oifigeach Leasachaidh Curriculum.

Raon-obrach: Reite eadar clàran obrach ann an Eachdraidh agus an Cruinn-eòlas an sgoiltean nan Eileanan an Iar, a-rèir iarratasan na h-Ire Choitcheann agus iarratasan sonraichte nan sgoiltean. Stuth ullachadh gus seo a thoirt gu buil.

3. Gàidhlig: meadhon fiosrachaidh

Moladh 11.4 gu bhith na phairt stèidhichte de phoileasaidh Roinn an Fhoghlaim.

A’ coimhead air adhart

4. Gaidhlig tron Churriculum

Taice Leasachaidh Curriculum anns a’ Ghàidhlig gu bhith air a leudachadh gu AS3 agus AS4 an Ealain Sòisealach agus gu cuspairean eile bho AS1 suas.

Tha sùil gun bi Roinn an Fhoghlaim a’ moladh iarrtasan gu SED airson cuideachadh airgid le pròisectan sonraichte. Bhiodh teagaisg tro mheadhon na Gaidhlig na measg. Tha e air iarraidh air a’ chomataidh gabhail ris a’ phionnsapal sin.

[TD 15]

EARR-RADH II

[TD 16]

EARR-RADH II

LIONAL – CRUINN-EOLAS

Tha am pròisect ag obair gu math. Chan eil duilgheadas àraid sam bith aig na sgoilearan ag ionnsachadh troimh mheadhon na Gàidhlig. Tha e nàdurrach gu leòr dhaibh a bhith a’ smaoineachadh, ’s a’ breithneachadh, ’s a’ deasbud ’s a’ sgrìobhadh anns a’ Ghàidhlig.

Mar as motha a bhios a’ Ghàidhlig air a cleachdadh anns an dòigh seo anns na sgoiltean ’sann as laidir a bhios a h-inbhe ann an sùilean nan sgoilearan. Bidh mothachadh aig a’ chloinn air feumalachd na Gàidhlig ma bhios structur Gàidhlig timcheall orra agus losd sin cleachaidh iad i.

Feumar a bhith faiceallach le facail teicneolach gu h-àraid ann an Cruinn-Eòlas. Glè thrice tha e iomchaidh na facail Bheurla a thoirt dhan chloinn cuideachd oir ’s dòcha gur ann anns a’ Bheurla a choinnicheas iad riutha a-rithist.

Bha an stuth a thàinig as Roinn na Fhoghlaim anabarrach freagarrach. Bha cuid dheth air a chleachdadh anns a’ chlas Bheurla cuideachd agus tha sin chomharradh air cho tlachdmhor ’s cho tarraingeach ’sa bha e.

Gu ruige seo cha tàinig gu leòr stuth teagaisg as na sgoiltean fhèin ach troimh thìde thèid seo a chur ceart.

Iain G Domhnallach

[TD 17]

LIONAL – EACHDRAIDH

Chaidh an cùrsa a rinn sinn dhan a’ Cheud ’san Dàrna Bliadhna air adhart gun mòr dhuilgheadas – gu dearbha ’sann a tha e bualadh thugam gu trom cho nàdurrach agus ceart ’s a tha e a bhith bruidhinn riutha ’s a beachdachadh air Eachdraidh ’nan cànan fhèin.

Bha e gu h-àraid furasda a dhol troimh ’n obair a tha roimh ’n Cheud bliadhna – agus sin seach gu bheil cunntas againn sgrìobhte air mòran chuspairean. Rud feumail dha – rìreabh – taing dhut-fhein – ’s tha mi cinnteach nach bi e ro fhada gus am bi a-cheart uidhir ullaichte dhan Dàrna Bliadhna – tha tòiseachadh math air a dhèanamh mu-thràth. Bhiodh e buileach math nan gabhadh nàdur de chlò-bhualadh a dhèanamh air na cunntasan sin uaireigin a dh’ aithghearr – than a duilleagan dualtach ionndadh gu math luideagach, odhar, eadar tìde is corragan.

Chaneil fhios ’am carson a dh’ fheumar seo a dh’ ràdh – ach canaidh mi e co-dhuibh le guth làidir: chaneil e dèanamh cron sam bith air a’ chlann a tha fileanta a bhi ’g ionnsachadh mu Eachdraidh neo cuspair sam bith eile nan cànan fhèin. ’S tha mi ’n dòchas nach bi glè fhada gus a faigh sinn cuideachd air an ceasnachadh (<eng>‘O’ grades<gai> ’s mar sin) ann an Gàidhlig.

Tormod Caimbeul

[TD 18]

SIABOST – CRUINN-EOLAS

Bha aonadan gan deanamh mar a bha iad a’ tighinn agus mar a bha iad a’ filleadh a-steach don chlàr-obrach. Uaireannan, mar a thachair leis A’ Choimhearsnachd anns a’ chiad bhliadhna, cha robh adhbhar ann aondan a dh’ aona-ghnothaich a dheasachadh, oir bha an obair furasda a thoirt dhaibh sa’ Ghàidhlig. Bha e air leth feumail nach robh earrannan fada de dh’ fhiosrachadh ann na h-aonadan, agus gu robh iad eadar-dhealaichte ann an cumadh, le brisidhean airson puingean deasbuid, le gnìomhan rin dèanamh, neo le ceistean a’ sireadh fhreagairtean goirid. Bha a’ chuid mhòr den chànan furasda a thuigsinn, gu h-àraid ma bha na tidsear ga leughadh a-mach dhaibh. Bha cuid de dh’ aonadan anns an robh barrachd briathran ùra na bha ann am feadhainn eile, ach le mìneachadh orra, cha robh duilgheadas mòr sam bith ann. Aig amannan dh’ fhaodadh gum bitheadh cus mu rud nach robh cho cudthromach ann an aonad eg. Abairtean Aimsire, ach dh’ fhaodadh pàirt den obair a dhèanamh anns a’ chlas Ghàidhlig. Uaireannan, gus am biodh an clas Gàidhlig agus an clas Beurla an sàs anns an aon obair, bha mi ag eadar-theangachadh nan aonadan Gàidhlig don Bheurla agus gan cleachdadh leis a’ chlas Bheurla.

Mar a shùilichear chan eil clann aig an ìre seo cho deiseil gus rudan a sgrìobhadh anns a’ Ghàidhlig agus a tha iad sa’ Bheurla (tòrr den seo an urra ris an eadar-dhealachadh mòr a tha eadar cleachdadh na Gàidhlig agus na Beurla anns a’ Bhun-sgoil), ach gu fortanach cha robh na cuibhreannan obrach a bha anns na h-aonadan ag iarraidh cus den t-seòrsa obrach seo. Anns an leithid de shuidheachadh, cha bhiodh duine a’ sùileachadh cànan sgrìobhte ceart fhad ’sa chitheadh duine gu robh iad a’ tighinn chun an fhiosrachaidh cheart agus a’ feuchainn ri sgrìobhadh sìos cho math ’sa b’ urrainn dhaibh.

Ghabh na sgoilearan ris a’ phròisect gu math, agus cho-obraich iad gu h-iomlan ann an oidhirp. A-rèir mar a rinn iad ann an deuchainnean, cha robh coltas sam bith gu robh an fheadhainn a bha gan teagaisg tron Ghaidhlig air an cumail air ais. Ma bha coimeas ri dhèanamh, bha choltas gun do rinn iad na b’ fheàrr.

A I Mac A’ Ghobhainn
Sgoil Shiabost

[TD 19]

SIABOST – EACHDRAIDH

Ann an sgoil Shiaboist tha aon chlas air a’ chiad bliadhna agus aon chlas air an dara bliadhna a’ dèanamh mòran de na leasain eachdraidh aca tro mheadhon na Gàidhlig.

Tha mi air fhaicinn gu bheil a bhith a’ teagaisg eachdraidh tron Ghàidhlig a’ dèanamh an leasain nas beòthaile. Tha a’ chlann nas deònaiche freagairt agus tha iad a’ dèanamh barrachd ann an obair labhairt. Tha coltas gu bheil a’ Ghàidhlig gu cunbhalach a’ toirt barrachd misneachd, tuilleadh filteantais agus chan eil iad cho sochaireach. Tha a’ chànain fhèin a’ ciallachadh barrachd do na sgoilearan nuair a tha iad a’ faighinn feum dhi, an àite a bhith ag ionnsachadh na Gàidhlig air a sgàth fhèin.

Ged is dòcha nach eil mòran eadar-dhealachadh ann an comharraidhean eadar clasaichean dà-chànanach agus claisaichean aona-chànain, chan eil a bhith a’ cleachdadh na Gàidhlig a’ cur bacaidh sam bith air adhartas nan sgoilearan. Ma tha càil idir ann, sann a tha e a’ neartachadh an ionnsachaidh.

Morag Mhoireasdan
Sgoil Shiaboist
