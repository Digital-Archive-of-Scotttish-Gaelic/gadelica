[TD 13]

Gairm
<eng>227 BATH STREET<gai>
GLASCHU, C.2.
<eng>Tel. - West. 5816.<gai>

Aireamh 3. An t-Earrach, 1953.

Mar a chì sibh gu h-àrd an so, tha Gairm a’ tighinn thugaibh an turus so bho sheòladh ùr. Tha sinn duilich gum bheil sinn a’ deanamh na h-imrich cho tric, ach, ann an Glaschu an diugh, chan eil e furasda cùil a lorg do theaghlach gu ruigeas air leabhar. Ach, mu dheireadh thall, tha sinn air lorg fhaotainn air àite beag snog aig prìs chiallach, agus tha sinn an dòchas gun cuir Gairm seachad corr latha sona ’na dhachaidh ùir.

Tha 227 <eng>Bath Street<gai>—an seòladh ùr—dìreach timcheall an t-oisean bho Ard Sgoil nam Balach far am bheil clasaichean Gàidhlig Gairm a’ coinneachadh a h-uile Di-Sathuirne. Am bheil cuimhne agaibh an uair a thòisich na clasaichean sin? Cha robh againn, mar a chitheadh sibh anns a’ cheud àireamh, ach dusan leanabh an uair sin; ach chan ann mar sin a thà nise. Tha suas ri ceithir fichead balach agus caileag bheag (an tè as òige dà bhliadhna gu leth, agus am fear as sine dà bhliadhna dheug) a’ coinneachadh aig aon uair deug a h-uile madainn Di-Sathuirne. Tha trì seòmraichean agus ceathrar luchd teagasg aca dhoibh fhéin agus tha iad uile a’ deanamh adhartas math. Ro mhath uaireannan. Chuala sinn mu aon chaileig bhig a chaidh gu deuchainn ann an sgoil eile anns a’ bhaile; cha robh dad ach gun d’fhuair i a steach do’n sgoil eile sin, oir fhreagair i a h-uile ceist ann an Gàidhlig!

Tha sinn ag ainmeachadh a’ chlas oir is sin aon de na rudan a tha fa-near do Ghairm—teagasg! Anns an ràitheachan fhéin, chì sibh gum bheil duilleagan sonraichte air an cur air leth airson an luchd ionnsachaidh, agus tha sinn an dòchas gun cuirear gu deagh bhuil iad. Is e an dòigh as fheàrr air sin a dheanamh, clasaichean a chur air chois air an stéidheachadh air na leasanan. Thatar a’ deanamh sin ann an àiteachan. Ann am Manchester, tha corr agus deich duine fichead a’ coinneachadh a h-uile seachdain agus Gairm fo achlais gach aon aca.

Ach a thuilleadh air teagasg, tha e fa-near dhuinn aighear agus eòlas a chraobh-sgaoileadh. Tha dòchas againn gum bheil sinn a’ deanamh sin, oir tha litrichean a’ tighinn thugainn a ceithir cheàrnan an t-saoghail ’gar moladh. Ach gu dé mun chàineadh? Tha fios gum bheil gearan aig gu leòir oirnn. Cha bhitheamaid nàdurra mur a bitheadh! Am bheil sinn ro Leódhasach no ro Hearach? Ro Ileach no ro Sgitheanach? Leigeabh fhaicinn dhuinn ma thà. Buinnidh Gairm do Ghàidheil an t-saoghail agus mar as motha ris an còrd e ’s ann as fheàrr leinne an gnothaich.

RUARAIDH MACTHOMAIS,
FIONNLAGH DOMHNULLACH,
Fir Deasachaidh.


[TD 15]

Uile Bheist Loch Nis
Le IAIN CAMSHRON, nach maireann.

CHAN eil móran ri chluinntinn an diugh mu uile-bheist Loch Nis. Is beag iongantas a tha sin a’ cur orm-sa, agus ma ghabhas sibh m’ fhacal-sa air, bithidh iomadh latha mun cluinnear iomradh air, mo mum faicear e a rìs. Tha daoine creideasach ann ag innseadh dhuinn gum faca iad e agus chan eil aobhar sam bith againn teagamh a chur ’nam briathran, ach, a chàirdean, chunnaic mise e, is innsidh mi dhuibh a chruth is a dhealbh gun aon fhacal bréige.

Air an t-samhradh so chaidh, bha mi air chuairt am baile mo bhreith, is air là bha sud smaointich mi gun gabhainn ceum air feadh nam bruaichean far am b’ àbhaist dhomh bhith cluaineas ann an làithean na h-òige. Thàinig mi gu toman uaine bòidheach ris an abrar Cnocan na Cuthaige, agus a chionn is gun robh là brèagh, grianach ann, shuidh mi sìos air dos fraoich a’ leigeil mo sgìos dhiom, agus las mi mo phìob. Bha mi ’nam shuidhe gu socrach an sud is a’ meòrachadh air gluasad an t-seillein luainich a bha a’ falbh gu h-aotrom am measg nam bruach, an uair a mhothaich mi do chuideigin a bhith a’ tighinn an rathad. Có bha so ach an “Guile Gùg!”

Bha an “Guile Gùg” ’na sheòladair is ’na iasgair ainmeil agus tha mi creidsinn nach eil port eadar ceithir rannan ruadh an domhain nach do lorg e. Thug e fhéin is a bhràthair—am Musgan—àireamh mhór bhliadhnachan ’s a’ chuan a tuath an tòir mhucan mara, agus bu taitneach gu dearbh a dh’innseadh e mu na h-àitean iongantach ’s an robh e.

An uair so, bha e ag innseadh dhomh mar a b’àbhaist dhaibh a bhith a’ ruith nam muca mara ann am bàta beag le morghath, is tha cuimhne agam fhathast, a cheart cho math is ged a thachradh e an diugh mar a thàinig am balachan beag aig Seumas a’ Chotain far an robh mi le litir mhór bhrèagha ’na làimh. Gu dé bha so ach fios bho mhac do Dhomhnull nan Ribeanan a Lunnainn.

“Ullaich thu fhéin” ars esan, “agus falbhaidh tu cuide rium-sa air Di-h-aoine so tighinn aig dà uair dheug a latha gu Loch Nis feuch gu dé a ghabhas dèanamh air son na h-uile-bheist a tha sin a ghlacadh.”

Cha robh fios agam gu dé a dhèanainn no gu dé a theirinn. Nach b’ e Di-h-aoine a bh’ ann mar thà, agus nach robh an uair dìreach a’ dlùthachadh air dà-uair-dheug. Bhrùchd fallas fuar am mach orm agus a’ toirt sùl’ os mo chionn thug mi fa-near do choltas fìor-eun mór ag iathadh a nall thar mullach Beanntan Chorobheinn, agus a chàirdean, mun robh cinnt agam càite an robh mi, thàinig i gu srath is sgaoil i mach a sgiathan ann am Pàirc nan Reithichean—speur-long cho àillidh is a chunnaic sibh riamh. ’S ann a shaoil leam an toiseach gur e an donas fhéin a bh’ann, is e air faighinn ma sgaoil, ach cha robh mi fada an imcheist. Leum mac Dhomhnuill Mhóir nan Ribeanan a mach—’s e “Rudolf” a b’ainm do’n fhear so. “Gabh a stigh Iain,” arsa “Rudolf,” “falbhaidh i so cho math air a’ mhuir is a ghluaiseas i ’san adhar,” agus fhearaibh, is a chlann, nam faiceadh sibhse an t-astar a chuireadh i as a déidh! A’ dol troimh na tonnan ged a bha an fhairge bronnach barragheal a’ stealladh seachad air a sròin. Bha sinn an Loch Nis cha mhór nach


[TD 16]

fhaodamaid a ràdh ann an tiota, agus ged a shiubhail sinn bho cheann gu ceann de’n loch, fad fion foineach an latha is e cho fèathail ri measair bhainne, chan fhaca sinn nì builgeach air an uisge na bu mhotha na tunnag fhiadhaich. Ach nuair a thàinig an oidhche ’s a thilg sinn a mach na h-acraichean, bha car eile an ruidhle a’ bhodaich. Mu dhà uair ’s a’ mhaduinn is sranndan grinn agam fhéin is aig “Rudolf,” chuala mi fuaim a thug orm sùil a thoirt thar na cliathaich. Bha an loch ’na lasraichean teine le meallan móra de theine sionnachain ’gan sradadh bho thaobh gu taobh. Thug mi leum air mo chasan agus ghlaodh mi àrd mo chinn “Bi air t-uilinn, a Rudolf, tha rud-eigin an so.” Ach ann am prioba na sùla dh’éirich sud a suas aig deireadh na luinge, agus b’e sin an sealladh oillteil. “Sin do chothrom an nis, a Rudolf, thoir dhà ’sa’ bhroilleach i” arsa mi fhéin, ach an uair a thug mi sùil air mo chùlaibh bha Rudolf ’na chrùban ’san toiseach is e air chrith mar dhuilleach air craoibh. Thog am béist a cheann na b’àirde. Bha a dhà shùil mar lasair dheirg—fiasag agus dosan mór ruadh air—a chluasan air tighinn thairis le bàirnich is clabha dubha—a bhroilleach mar sgeir na mara—is e air a chomhdach le feamainn is maoraich. Bha gath muin sios gu meadhon a dhroma, is ma bha e òirleach air fhad, bha trì fichead troigh ann, ’na lùban ’s ’na charan. Is có bha ’ga mharcachd ach an “Guile Gùg” agus “Am Musgan.” Dh’fhosgail e a bheul agus nam faiceadh sibhse am beul! Labhair e an sin, agus ars esan “Carson a thàinig sibh an so g’ am ghlacadh-sa agus g’ am mhilleadh? Tha mise an so bho chionn mìltean de bhliadhnaichean . . . . fada mun robh nì snàgach sam bith a’ gluasad air an talamh bha mise ann. Mun do chruthaicheadh an duine no an deach a dhealbh bha mise an so. Bha mi ann an uair a bha a’ Ghàidhlig aig uile-bheistean an domhain. Chunnaic mise an uair nach robh ann an abhainn mhór na h-Eipheit ach alltan beag, agus mun do ghabh a’ Mhuir Ruadh a dath.”

Dh’éirich an uilebheist an sin na b’àirde is na b’àirde is e a’ spùtadh uisge a mach as a shùilean, a cuinnleanan a shròine is a bheul le leithid de dh’fhuaim is gun saoileadh duine gur e eas mór Niagara a bh’ann. Thug e an sin aon ròic as. Shaoil mi gun do chrith na beanntan gu’m bunait! Dh’éirich an fhairge le tonnan barr-gheal dìreach mar gum biodh i air ghoil is thug e crathadh as. Chaidh e fodha agus le aon sgaileag d’ a earball chuir e an speur-long ’na sgealban air na creagan agus dìreach mar a chaidh Ionah o shean a thilgeil air cladach Ninibhi, chaidh mise agus “Rudolf”—mac do Dhomhnull Mór nan Ribeanan—a thilgeil air bràighe a’ chladaich aig Cill Chuimein.

Air dhomh mo shùilean fhosgladh is coimhead mun cuairt, có bha ri’m thaobh ach an “Guile Gùg” is e a’ glaodhaich rium dùsgadh mun cuireadh an seillean ruadh a bha a nis a’ ruith mu’m aodann an gath annam.

Ghrad dh’éirich mi is thog mi orm dhachaidh. Agus a chàirdean, chomhairlichinn dhuibh uile Cnocan na Cuthaige a sheachnadh air latha brèagha samhraidh, gu sònraichte an cuideachd a’ Ghuile Gùg is e ag innseadh ròisgeulan mu mhuca mara. Chan eil e furasda na h-uile rud a their an duine sin a chreidsinn. ’S e an fhìrinn a bu docha leam fhéin riamh. ’S i ’s fheàrr a sheasas!


[TD 17]

Eachdraidh an Iasgaich an Leódhas

Le SEUMAS MACTHOMAIS.

III.—Clann-nighean an Iasgaich.

CHA bhiodh eachdraidh an iasgaich idir coimhlionta gun iomradh urramach a dheanamh air a’ cho-roinn a bha aig a’ chloinn-nighean anns an obair agus air gach fearas-chuideachd a bha ’na cois. Is ann ri iasgach an sgadain a bha togradh gach caileige is maighdinn eadar sia bliadhna deug agus leth cheud bliadhna air feadh an Eilein air fad. B’e an cutadh a’ cheud obair aig nìonaig agus b’e an obair dheireannach roimh ám pòsaidh.

Cho luath agus a rachadh na fir gu muir mu’n deicheamh là de’n Chéitin, thogadh na boirionnaich orra gu Steòrnabhagh, am prìomh phort iasgaich, far an tionaileadh iad as gach clachan. A’ chuid diubh a bha tighinn fad as, is ann glé ainneamh a thilleadh iad chon an dachaidhean fhéin gus am biodh an t-iasgach Samhraidh seachad mu Là na Dròbha, fìor thoiseach an Iuchair, ach na bha tighinn as na bailtean dlùth air a’ bhaile mhór bhiodh iad sin air ais ’s air adhart o’n dachaidhean d’ an cois, oir cha robh innealan giùlain ann anns an là ud.

B’aighearach air cabhsair iad a’ feitheamh gus an ruigeadh na bàtaichean fo làn aodach an laimrig gach madainn. Bu ghrinn, sgoinneil iad, gach té le muilichinnean truiste os cionn nan uilnean, ’s le polca druidte teann mu a meadhon agus còta goirid drògaid, ceann-ruisgte no le beannaig mu a bathais. Bu ghreadhnach an iomairt agus b’àrd a sheinneadh iad na seann òrain agus na puirt Ghàidhlig a bha cho fileanta air am bilean. Bhiodh mire-chatha air bioran a’ figheadh stocainean dearga is gorma, agus geansaidhean bòidheach putanach.

Ach cha bu luaithe bhiodh an sgadan anns a’ bhucas na sguireadh an t-seinn, agus a’ phaisgte na bioran. Bu chlis a ghluaiseadh a’ chutag an làimh gach nìonaig, agus bu trang am pacair a’ càradh ’s a’ dinneadh sreath air muin sreatha anns a’ bharaille. Bha an tuarasdal a réir na lionadh iad, dithis anns gach sgioba a’ cutadh agus té a’ pacaigeadh. Cha robh dìth comhraidh orra am feadh ’s a bha an obair a’ dol air adhairt, ach cha chuireadh gearr-ghobach maille air aon agus b’e dian shaothair am fearas-chuideachd bu docha leotha.

Cho luath ’s a bha an cunntas luathaireach seachad bha na bàtaichean ach beag a’ falbh dh’ionnsaigh nam puirt a sear, gu ruige Gallaibh, A’ Bhruaich, Ceann Phàdruig, agus Sealtain, agus bha a’ chlann-nighean a mach air an sàil. Cha tigeadh iad air ais tuilleadh gu deireadh Lùnasdail.

Fad na h-ùine a bha iad air falbh as an dùthaich cha robh gainne air sùgradh no cur-seachad. Far am biodh na caileagan gheibhte na gillean an oidhche nach biodh iad aig muir, agus far an robh iad le chéile bha eòlas agus càirdeas air an neartachadh, iochd is coibhneas is carrthanas air am fadadh daonnan, agus cha robh sòradh air toil-inntinn is cridhealas far an tionaileadh iad. Fad a’ gheamhraidh aig an tigh chumadh e comhradh riutha a’ deanamh ath-luaidh air na h-àiteachan a thadhail iad, na nithean a chunnaic ’s a chuala iad aig an iasgach, agus air na fir agus na mnathan air an do chuir iad eòlas.


[TD 18]

[Dealbh]
“Bu chlis a ghluaiseadh a’ chutag . . . .”
(J. Allan Cash.)

Ma bha togail aig a’ chloinn ri ath-philleadh nam bàtaichean á Gallaibh agus ris na briosgaidean cruaidhe, cruinne bha air an dòrtadh air am beulaibh air a’ mhol gus nach biodh beul no pòcaid ann a chumadh an corr, agus ma bha biadh is fiodh is ùirneis air son tighe ’nan toil-inntinn do na màthraichean, cha b’e ruighinn sàbhailte nan cisdeachan oiseannach aig a’ chloinn-nighean bu lugha ris an robh sùil aig sean is òg. A’ bhliadhna bha an cosnadh gu math chan ann leth-fhalamh a thigeadh iad ach làn agus a’ cur thairis leis gach goireas a b’fheàrr na chéile—aodach tighe, aodach caitheamh, ribinnean, soithichean, is tiodhlacan do gach aon a bha feitheamh gu dòchasach aig baile. ’S e là mór anns a’ chlachan an là thigeadh na cairtean á Steòrnabhagh luchdaichte le annasan de gach seòrsa. Is iomadh dachaidh a dh’fhàg am beannachd aig cridheachan farsuing, fialaidh clann-nighean an iasgaich.

Bha an cosnadh-san, gun teagamh sam bith, a’ deanamh barrachd feuma do na teaghlaichean na bha cosnadh nan gillean. Bha iad a’ cur gu buil mhath na gheibheadh iad, gun anacaitheamh no mì-stuamachd. Ach ged a bha na fir dìcheallach gu leòir a’ solaradh an teachd-an-tìr, bha iad gu minig glé ullamh gu bhith dealachadh air bheagan feuma ris na choisneadh iad.

Cha b’ann dìomhaineach a bha na caileagan a’ caitheamh an ùine nuair a thigeadh iad dhachaidh. Bha na tighean r’ an uidheamachadh, am bàrr r’ a chruinneachadh agus r’a thasgadh gu sabhailte air son a’ gheamhraidh. Cho luath ’s a bha crìoch air obair an fhoghair, an t-arbhar anns na cruachan fo lìon ’s fo shìoman,


[TD 19]

agus am buntàta anns na sluic, bha iad uile, ach an fhìor fheadhainn a b’òige, dol gu iasgach Shasuinn far an robh iad an sàs gu deireadh na Samhna.

Nuair a thilleadh iad á Sasunn bha fois aca o obair a muigh gus an tigeadh ám an àitich an ath Earrach. Ach cha robh làmh no cas dhìomhain a stigh. Bha glanadh is nighe is sguabadh ag agradh gàirdeanan fèitheach, agus chan ann idir gun saothair làitheil a bha gach being is séis, gach stòl is tallan air an sgùradh cho geal ri sneachda na h-aon oidhche.

Is minig a dhearbh calanas mun chagailt gur e lìonmhorachd nan làmh dh’fhàgas an obair aotrom. Bhiodh màthraichean is nigheanan a’ cìreadh ’s a’ càrdadh, a’ snìomh ’s a’ tachrais fad nan oidhcheannan geamhraidh mus ruigeadh cloimh nan caorach a’ bheirt. Bha fuaigheal is figheadh daonnan air bòrd oir cha robh aodach a’ tighinn á bùth a dheanadh làmhan aig baile.

Ach gheibhte ùine air son sùgradh agus cur-seachad cuideachd. B’e ám a’ gheamhraidh ám na céilidh. Chruinnicheadh an òigridh ri ra-soluis anns na tighean céilidh, agus ’s e an t-anmoch a bheireadh dhachaidh iad. Am feadh a bhiodh na gillean ri deasbaireachd, a’ seinn ’s a’ comhradh ’s ag innseadh sgeulachdan bhiodh a’ chlann-nighean a’ figheadh ’s a’ deanamh ath-luaidh air na chuala iad agus na thachair riutha air falbh far an d’fhuair sluagh an Eilein eòlas buan agus mionaideach air a chéile.

Cha robh ach aon àite bheireadh faochadh do’n tigh chéilidh, agus b’ e sin an tigh luaidh. Nam biodh luadh ’s a’ bhaile chluinnte e, agus far am biodh luadh bhiodh cuideachd. Mu àrd fheasgair chruinnicheadh na caileagan. Le gàirdeanan rùisgte agus beannagan iomadh dathach shuidheadh iad mu’n chlèith, ochdnar no deichnear, le sùrd is aighear is glòir.

Gus an obair aotromachadh thogte fonn nan iomadh rann, agus cha robh òran luaidh a chualas a riamh nach seinneadh iad mus biodh an obair ullamh. Cha luaithe thòisicheadh na h-òrain na thionaileadh fir is mnathan, òigridh is clann gus am biodh an tigh air a lìonadh. Cho luath agus a bhiodh an t-aodach air a luadh agus air a phasgadh, agus an t-suipeir seachad bha an danns a’ tòiseachadh, ’s a’ leantainn. B’ e an toil-inntinn da rìreadh a bhith an cridhe na cuideachd.

Bha an céilidh agus an luadh gu math ach bho ám gu ám bha cur-seachad ann a bheireadh barr orra le chéile. ’S e na rèitich agus na bainnsean barr-mullaich an t-sùgraidh. Far am biodh banais bhiodh cruinneachadh de gach seòrsa, inbhich is òigridh. Gheibheadh na dlùth chàirdean cuireadh chon an rèitich bhig, nuair a bha cumhnant pòsaidh air a sheulachadh le biadh is deoch gun ghainne. Chruinnicheadh inbhich a’ bhaile dh’ionnsaigh an rèitich mhóir far an robh ceòl is aighear gu madainn là-arna-mhàireach, ach gheibheadh muinntir a’ bhaile gu h-iomlan cuireadh fialaidh dh’ionnsaigh na bainnse. Bhiodh ceòl is dannsadh o anmoch gu madainn aig an òigridh, ith is òl is othail aig gach neach gus an cuireadh iad a’ chàraid òg a chadal. Agus ’s e clann-nighean an iasgaich a bha air toiseach agus air deireadh gach cuirme.

Chrìon obair an iasgaich uidh air n-uidh o chionn iomadh bliadhna a nis, dh’fhalbh móran de na cleachdaidhean air an robh sinn eòlach, agus saoilidh sinn nuair a thachair sin gun deach an solus as.


[TD 21]

“An Dotair Bàn”
Le IAIN N. MACLEOID
(Alasdair Mór).

B’E an lighiche Alasdair Macleòid, no “An Dotair Bàn” mar a chanadh iad ris, aon de na laoich a bu chliùitiche agus a bu mhóralaiche a rugadh an Innse Gall anns an ochdamh linn deug. An uair a bha mise òg, bhithinn a’ cluinntinn gu tric mu chuid de na h-euchdan móra a bha e an còmhnaidh a’ deanamh, oir bha móran beò anns an Eilean Sgitheanach an uair sin aig an robh cuimhne air a ghnìomharan fhéin-àicheil, agus air gach obair iongantach a rinn e iomairt airson cor nan eileanan a leasachadh cho fada is a b’urrainn da. Anns a’ chunntas ghoirid so bu chaomh leam aithris a dheanamh air cuid de na gnìomharan cliùiteach a rinn an Dotair Bàn—gnìomharan a rinn e ’na dhuine cho fiùghail agus a bha beò ’na latha fhéin an Innse Gall.

Rugadh Alasdair Macleòid an Cille-Pheadair an Uibhist a’ Chinn a Tuath, anns a’ bhliadhna 1788. Bha e an dlùth chàirdeas do Alasdair Macleòid, an t-seachdamh Ceann-cinnidh a bha an Ratharsaidh, agus bhuineadh a mhàthair do Ruairidh, an ochdamh Triath air Dun-bheagain, a bha pòsda aig nighean an naodhamh Morair MacDhòmhnuill Shléite. Bha na daoine ó an tainig e ’nan tuathanaich ré iomadh linn an Ruige, air taobh-sear Thròndairnis, agus mar sin bha e an dlùth dhàimh ri teaghlaichean urramach an Eilein Sgitheanaich agus Uibhist ’na latha fhéin.

Fhuair an Dotair Bàn toiseach a fhoghluim an sgoil na sgìre anns an d’rugadh e. An uair a bha e glé òg, thuig a oid-fhoghluim gu robh tàlantan buadhmhor air am buileachadh air a’ bhalach òg so, agus aig an ám a bha sud, bha sùil a’ mhaighstir-sgoile an còmhnaidh air gach sgoilear acfhuinneach a bhiodh air a bhialaibh, agus bhiodh e a’ gabhail saothrach nach bu bheag ri an ionnsachadh, oir bha a chliù fhéin mar oid-fhòghluim gu mór an crochadh air àireamh nan sgoilearan a bha e comasach air ullachadh airson a dhol dìreach do aon de na h-Oilthighean. Bha móran de na seann mhaighstirean-sgoile aig an ám ud glé fhileanta an Laidinn agus an Greugais. Bha aon diubh sin, do am b’ainm Arbuckle, ’na mhaighstir-sgoile an Tigh Ghearraidh, an Uibhist a’ Chinn a Tuath, agus an uair a bhiodh e airson aon sam bith de na nàbaidhnean a chàineadh, shìneadh e orra am bàrdachd Laidinn an làraich nam bonn!

Tha e soilleir gun do ghabh am maighstir-sgoile saothair a bha mór ri Alasdair òg, agus o na bha a athair ’na dhotair anns an sgìre, rinn esan cuideachadh leis aig an tigh. Mar sin, bha uaill agus pròis nach bu bheag air a’ mhaighstir-sgoile an là a bha e comasach air Alasdair a chur do Oilthigh Dhun-eideann a mach as an sgoil aige fhéin an Uibhist a Tuath.

Thug Alasdair Macleòid a mach foghlum na dotaireachd anns a’ bhliadhna 1809, agus fhuair e àite a athar mar dhotair an Uibhist. Cha b’fhada gus an do sgaoil a chlìu mar lighiche sgileil, acfhuinneach, air feadh an eilein gu léir, agus bhiodh daoine tinne a’ tighinn as


[TD 22]

gach ceàrnaidh de Innse-Gall a dh’iarraidh leigheis air. Bha lighichean glé annamh agus fada o chéile an Innse-Gall an uair sin, agus bha e uamhasach duilich faighinn o eilean gu eilean le cion ghoireasan aisig. Cha robh teleafon no teleagrabh aig an Dotair Bhàn an Uibhist ’na latha, agus cha mhotha bha carbad de sheòrsa sam bith aige, agus ged a bhiodh na goireasan sin aige, cha bhiodh iad gu feum sam bith dha a chionn nach robh òirleach de rathad mór an Uibhist aig an ám ud, ach frith-rathaidean troimh na boglaichean agus na monaidhean. Agus cha robh dòigh air faighinn gu tìr-mór ach leis a’ phacaid a bha a’ seòladh uair no dhà anns an t-seachdain o Loch nam Madadh gu Dùn-bheagain.

Gun teagamh , tha e fìrinneach nach robh lorg anns na h-eileanan, ri linn an Dotair Bhàin, air móran de na h-eucailean a tha buailteach do mhuinntir Innse-Gall an diugh. Bha na h-eileanaich làidir, fallain an uair sin. Bha caithe-beatha nàdurrach aca, agus bha iad beò air a’ bhiadh fhallain a bha a’ fàs air an croitean fhéin, agus bha an t-iasg ùr a bha cho pailt timcheall air na cladaichean aca a’ cur smior agus smuais ’nam bodhaigean. Ach a dh’aindeoin sin uile, bha eucailean ’nam measg agus cha b’ann do an deòin a leigeadh iad ris gu robh iad a’ gearan gus an toireadh an dubh-éigin orra.

Ach a dh’aindeoin gach cnap-starraidh a bha sin, lean an Dotair Ban còir air a bhith toirt leighis agus comhfhurtachd do gach neach a bha a’ cur feuma air sin, agus bha a thigh an Cille-Pheadair gu tric na bu choltaiche ri tigh-eiridinn na ri fàrdaich dotair.

Anns a’ bhliadhna 1818, phòs e Màiri, nighean Choinnich Chaimbeil a Srannda, an ceann a deas na Hearadh, agus b’i bean Choinnich Chaimbeil nighean Dhòmhnuill MhicLeòid Bheàrnaraidh na Hearadh—caraid dìleas do Phrionnsa Teàrlach.

A bharrachd air a bhith ’na dhotair an Uibhist a Tuath agus anns na h-eileanan eile mun cuairt air, bha an Dotair Bàn ’na bhàillidh aig Bean Mhic Gille Eathain a bha ’na h-uachdaran air Boraraidh agus Griomasaidh. Anns an dreuchd sin dh’fhoillsich e na ceud-fadhan iongantach a bha air am buileachadh air.

Dhealbh e innleachdan airson am fearann a dheanamh na bu toraiche, agus shoirbhich an iomairt sin a rinn e. Ghabh e tuathanachas Chille-Pheadair air mhàl, agus cha b’fhada gus an do dhearbh e gu robh e cho acfhuinneach mar thuathanach agus a bha e ’na lighiche. Thog e tigh air an tuathanachas, agus bha e fuireach an sin gus an d’rinn e imrich gu Baile an Lòin timcheall air a’ bhliadhna 1820.

Chuala am Morair MacDhòmhnuill, aig an robh oighreachdan anns an Eilean Sgitheanach agus an Uibhist, mu dhealas an Dotair Bhàin mar lighiche agus mar thuathanach acfhuinneach, agus mar sin, timcheall air a’ bhliadhna 1829, rinn am Morair e ’na bhàillidh air a oighreachdan gu léir, agus thainig an Dotair Bàn an uair sin a dh’fhuireach do Phort-righeadh. Thug an oifig urramach sin cothrom dha air a bhuadhan iongantach a chur an céill ann a bhith a’ cur air adhart oibrichean de gach seòrsa.

Tha an dà Uibhist làn de lochan thall is a bhos, agus tha a’ mhuir a’ cladhach fada stigh do na lochan-mara air gach taobh. Thug e mun airidh gum biodh na lochan-mara sin air an tràghadh, agus an uair a


[TD 23]

rinneadh sin fo a stiùireadh glic fhéin, bha am fearann a bha roimhe sin fo an mhuir ’na thalamh torrach le bàrr trom agus feur am pailteas. Is e fhéin a dhealbh na gàraidhean-dìon a chaidh a thogail airson a’ mhuir a chumail a mach. Thràigh e cuideachd móran de na lochan beaga a bha cho lìonmhor anns an eilean, agus bha coirce, eòrna, buntàta is feur a’ fàs anns an talamh mhìn thorrach a bha roimhe sin còmhdaichte le uisge.

Chan eil teagamh sam bith nach bi cuimhne mhaireannach air an Dotair Bhàn an Uibhist airson gach innleachd a chuir e an cleachdadh ann a bhith tràghadh Loch Scolpaig an Uibhist a’ Chinn a Tuath. Bha an t-innleachd sin a’ cur dragha air airson ùine fhada.

Chuir e na croitearan a dh’obair gun dàil, agus ri tìde bha Loch Scolpaig air a thràghadh gu tioram, tràsgaidh. Bha seann dùn no daingneach am meadhon an locha. Bha an làrach so air a fàgail mar a bhà i, agus thog iad dùn beag oirre agus chuireadh Crois a fhuaradh an seann chladh Chille-Pheadair air mullach an Dùin, agus is e so eadar-theangachadh air an sgrìobhadh a chaidh a ghràbhaladh air a’ Chrois: “Thogadh an seann Chrois so a fhuaradh an seann chladh Chille Pheadair air a’ churra so le Alasdair MacLeòid an Dotair Bàn, Baile an Lóin, 1830-40.”

Ri linn an Dotair Bhàin bha mìltean de ghainmhich ghil air taobh an iar Uibhist a Tuath—gainmheach a bha air a luasgadh a null agus a nall leis gach gaoith a shéideadh agus anns nach robh feum sam bith do dhuine no do ainmhidh. Chuir an Dotair còir roimhe gun tionndaidheadh e a’ ghainmheach sin, gu bhith ’na talamh feuraich airson ainmhidhean a’ bhaile.

Far an robh gainmheach fhuasgailte chuir e muran a tha an còmhnaidh a’ fàs anns a’ ghainmhich. Cha b’fhada gus an do sgaoil freumhan a’ mhurain air feadh na gainmhich agus an ùine nach robh idir fada bha machair réidh ann le muran is feur is neòinean. An uair a thainig am muran gu ìre bhiodh na croitearan ’ga ghearradh le corrain agus ’ga chur ’nan saibhlean. A bharrachd air sin bhiodh iad a’ deanamh iomadh acuinn-tighe de an mhuran mar a bha bratan-ùrlair, ròpan, stòil, cathraichean agus bràidean-each.

Tha an Fhaodhail Mhór a tha eadar Càirinnis an Uibhist a Tuath agus Gramasdal am Beinn-Bhaodhla cóig mìle air fad. Faodaidh neach coiseachd a null oirre ri muir-tràigh ach tha an t-slighe sin glé chunnartach eadhon do na h-eòlaich a chionn gu bheil lochain dhomhain air a fàgail leis a’ mhuir an uair a tha i tràghadh agus tha sùghanaich far nach saoil neach. Ma théid an coisiche air àruinn aon diubh sin tha e air a shlugadh as an t-sealladh agus chan fhaicear a dhubh no a dhath gu bràth tuille. Is ioma sgiorradh muladach de an t-seòrsa sin a thachair an uair a bhiodh daoine dol thairis air an fhaodhail.

Thug an Dotair Bàn mun airidh gum biodh cùirn air an togail a’ comharrachadh a mach na slighe shàbhailte a null air an fhaodhail. Tha na cùirn sin ri am faicinn fhathast ged a tha cuid aca gu mór air tuiteam. An uair a bha an Dotair Bàn ’na bhàillidh anns an Eilean Sgitheanach rinn e réidhlean grinn còmhnard air mullach a’ Mheall am Port-righeadh, airson gum biodh e ’na fhaiche-cluiche aig


[TD 24]

muinntir a’ bhaile, agus fhuair e flùraichean agus craobhan beaga, a chuireadh ceithir thimcheall air an àite sin.

Thog e Tùr am meadhon a’ Mheall agus b’e a bheachd gum biodh seana rudan a bhuineadh do’n eilean air an gleidheadh gu cùramach anns an Tùr sin. Tha an Tùr an sin fhathast ach cha deachaidh crìoch a chur air riamh.

Bha ’na bheachd cuideachd amaran-failcidh a dheanamh shìos air cladach Phort-righeadh ach cha deachaidh leis anns a’ chùis sin.

Is ann ri linn an Dotair Bhàin a chaidh Loch Chaluim Chille an Cille Mhoire an Trondairnis a thràghadh gu muir. Rinn am Morair MacDhomhnuill fhéin dà ionnsaigh air an loch sin a thràghadh, an 1715 agus 1760 ach cha deachaidh leis gu maith anns na h-oidhirpean sin. Ghabh an Dotair Bàn an obair os laimh agus chaidh Loch Chaluim Chille a thràghadh gu tioram anns a’ bhliadhna 1824. Chaidh saothair shia bliadhna a chur anns an obair sin a chosg £10,000.

Chaochail am Morair MacDhòmhnuill anns a’ bhliadhna 1835, agus an uair sin chaidh an Dotair Bàn air ais gu a sheann dachaidh am Baile Lòin an Uibhist agus bha e ’na lighiche an sin ’na sheann sgìre.

Timcheall air a’ bhliadhna 1844, rinn an Coirneilear Gordon e ’na bhaillidh air a oighreachdan am Beinn-Bhaoghla, Uibhist a’ Chinn a Deas agus Barraidh, agus an uair a chaochail an Coirneilear thainig an Dotair Bàn air ais do Phort-righeadh gu bhith ’na lighiche air son an Eilein Sgitheanaich gu léir. Chuala am Morair MacDhomhnuill a leithid de chliù iongantach air an Dotair Bhàn agus gun do thairg e dha bhith ’na lighiche an Sléite agus anns an t-Srath, agus an Cnoideart air tìr-mór. Ghabh an Dotair ris an tairgse sin.

Is ann air an 12mh de an Ghiblein 1854 a thug e a’ cheud sgrìob gu Cnòideart mar lighiche. Chaidh fios cabhagach a chur air airson a dhol a dh’amharc air bean cìobair a bha tinn an gleann iomallach an Cnòideart. Cha robh rathad mór no frith-rathad a’ treòrachadh a dh’ionnsaigh an tighe sin ach dìreach ceum cam duatharach troimh an mhòintich. Thàinig an oidhche air mun d’fhuair e tilleadh agus chaill e a shlighe agus thuit e le creig agus chaidh a leòn gu bàs. Fhuaradh a chorp an ceann dà latha agus chaidh a ghiùlan gu cladh Chille Mhoire an Uibhist a’ Chinn a Tuath.

B’e an Dotair Bàn Gàidheal cho urramach agus a sheas am bròig leathraich anns an naodhamh linn deug—duine a bha gach là a’ deilbh ghnìomharan agus innleachdan a bhiodh a chum maith a cho-chreutair. Agus gach innleachd a dhealbh e air an d’ rinn mi iomradh chuir e an cleachdadh agus thug e iad uile gu buil air a’ cheann thall. Bha ceud-fadhan iongantach air am buileachadh air agus cha do chaomhain e a chorp no a inntinn ann a bhith ’gan cur gu feum nan eileanach. Ged a tha nis suas ri ceud bliadhna o na chrìochnaich e a thurus tha e fathast a’ labhairt agus bu chòir do na h-eileanaich agus na h-Uibhistich gu h-àraidh am mìle beannachd a thoirt air an latha a thàinig e ’nam measg an toiseach.

[Tha móran sgeulachdan mun Dotair Bhàn air bilean an t-sluaigh fhathast—ann an Uibhist agus anns an Eilean Sgitheanach agus air Tìr Mòr. Bhitheamaid fada an comain dhaoine aig am bheil an leithidean sin nan cuireadh iad thugainn iad—NA FIR-DEASACHAIDH].


[TD 25]

“An Clachan as Aithne Dhomh”
Le MAIRI MHURCHAIDH.

[A h-uile bliadhna tha Comunn Leódhais agus na Hearadh a’ tairgsinn duais do gach clas ann an Ard Sgoil Steòrnabhaigh—duais do’n bhalach no do’n chaileig a sgrìobhas an òraid as fheàrr air cuspair sònraichte. Am bliadhna, b’e ’n cuspair aig Clas IV “An Clachan as aithne dhomh” agus bhuinnigeadh a’ cheud duais leis an iomradh ghrin sgiobalta so air baile Bhragair air taobh siar Eilean Leódhris. ’Sann bho Chinneadh sgionneil a a thainig Màiri—na Moireasdanaich—is tha sinn a’ guidhe dhith gu lean i oirre mar a thòisich i.]

THA Bràgair, am baile againn fhéin, air an Taobh Siar, mu shia mhìle deug á Steòrnabhagh. ’S e ainm Lochlannach a th’ air Bràgair, mar air a’ mhór-chuid de bhailtean mun cuairt agus ’s e “breidh geir” na facail o’n tàinig an t-ainm. Tha iad a’ ciallachadh “innis farsuing” ach dh’ fhaodadh cuideachd gur e am “bràigh” an dùn a th’ air loch ’s a’ bhaile. Dh’fhaodadh air an làimh eile gur e Bràgair gu léir a bha an t-ainm a’ ciallachadh, oir ’s e innis fharsuing eadar Siabost (am baile an cois na mara) agus Arnoil (an creagan clachadh) a bh’ann da rìreamh. Chan eil cinnteas againn an cuid seach cuid, ach ’s iongantach mur e aon de na dhà sin a thug an t-ainm air bho thoiseach.

Innis ann no as, chan eil baile Bhràgair ainmeil air son a bhrèaghad, is cha robh riamh. Gun teagamh tha “stigh an taobh ud,” mar a theirte ris a’ chladach, cho àluinn ri àite chunnaic sibh riamh ach a muigh aig na tighean—gu dearbha chan eil e fad air dheireadh air Arnoil fhéin leis na th’ ann de chlachan agus chan eil craobhan no sìtheanan bòidheach ro phailt ann nas motha. ’S e their muinntir Bhràgair mar a thubhairt am bàrd mu Eilean na h-Oige:

“Air a luimead gur a lurach
Leamsa a h-uile fòd dheth.”

Tha na daoine cho sona ’s a tha là cho fada agus chan eil a bheag ann a thréigeadh an t-àite air son baile eile fo’n ghréin.

Tha sin air a dhearbhadh leis na tha de thighean ùra geala air an togail anns an dà bhliadhna so. Chan eil e furasd a chreidsinn ach chaidh faisg air fichead tigh a thogail anns an ùine sin, agus a nis chan eil a mach air deich tighean dubha anns a bheil daoine. Anns a’ chuid as motha dhiubh, chan eil ach cailleach no bodach bochd aig nach eil comas air tigh ùr a thogail, agus aig nach eil duine air son a chumail ged a thogadh iad e.

Tha goireasan a’ bhaile mhóir gu léir againn air an tuath a nis gun aon de na mì-ghoireasan aige. Tha cagair céin againn o ’s cuimhne leam agus o chionn sia mìosan air ais a nis nach d’fhuair sinn am bùrn agus solus an dealain cuideachd? Tha na cailleachan air an dòigh leis na tha so, agus tha facail an òrain a leanas fìor ’gar taobh:—

“Chan fhaicear an “Tilley” dol thuige le lasan,
No uisge an là ’g a tharruing ’na thràth;
Put thusa do chorrag ’s tha ’n oidhche ’na là,
No’m peile cur thairis le Loch Mór a Starr.”

Chan eil fiu ’s na dealbhan fhéin nach bi ’san tigh sgoile aig ceann a h-uile ceithir là deug, ach ’s e ’n òigridh a tha toilicht’ air son so.


[TD 26]

[Dealbh]
An dealbh a rinn Màiri air a’ bhaile.


[TD 27]

’S e “obair an t-Sàtain” a th’ aig na cailleachan orra agus is iomadh fàrdaich ’s a bheil rud nach robh anns an altachadh an oidhche bhitheas iad ann, ach is iomadh dà thasdan a théid ’san truinnsear an déidh sin. Tha carbadan Lipton is an <eng>Co-operative<gai> aig na dorsan gach seachdain agus tha na bùithean a’ faotainn nan gnothaichean a null a Steòrnabhagh le càraichean. Dé ’n corr a dh’iarradh sibh? Saoilidh mise nach eil a dhìth orra nis ach inneal a thogas am buntàta ’s a bhuaineas a’ mhòine gun aca ach ri suidhe ’ga choimhead.

Tha mu chóig cheud gu leth duine am Bràgair, agus sin le trì fichead croit ’san taobh thall agus còrr is dà fhichead ’s a’ Cheann a Tuath, a thuilleadh air an tigh sgoile agus dhà no trì nach eil ceangailte ri croit idir.

Chan eil ach beagan am Bràgair gun bheairt, agus ’s ann orra tha a’ mhórshluagh a’ tighinn beò. An uair a dh’fhàgas na caileagan ’s na gillean an sgoil bheir iad bliadhna no dhà aig an tigh orra, mus téid iad air falbh an ceann an cosnaidh. An sin togaidh iad orra, oir chan e beatha fhallain a th’ ann a bhith ro fhada air an obair ud. Bithidh a’ chlann-nighean a bha math ’s a’ sgoil mur do lean iad rithe, gu tric a’ dol a steach air son eiridnich; gu dearbha tha e fìor nach eil bliadhna a’ dol seachad gun caileag á Bràgair a mach ’n a bean-eiridinn. Ged tha cuid de na balaich a’ toirt a mach ceàird, ’s ann a’ seòladh a tha móran dhiubh, agus chan ann tric a chithear aig baile iad.

Tha croitean Bhràgair, mar a chì sibh ’san dealbh, air cùlaibh nan tighean a steach gu ruig an cladach. An diugh, tha croit an sud ’s an so bàn, ach chan eil iad sin pailt. Tha a’ mhór-chuid air an àiteachadh mar a bha iad riamh. ’S minig a chuala mi aig m’ athair gum b’àbhaist do na daoine cóig no sia bà a chumail. Chan ann idir mar sin a tha an diugh. Cha mhór nach eil a h-uile dàrnach tighe a nis gun bhoin. B’fheudar dhuinn fhéin dealachadh ri “Blàrag” a measg a’ chòrr, oir bha cosgais innte nach b’ fhiach i. Cha robh duine againn a choimheadadh ri feur air a son, agus is iomadh tigh a thuilleadh a bha ’san aon staid. Theirinn-sa nach eil corr air ceithir fichead ’s an àite nis. Tha na <eng>“tractors”<gai> a’ cur as do na h-eich is chan eil ach fichead air fhàgail. Tha <eng>“tractor”<gai> aig Murchadh Ailein agus aig Uisdean Fhionnlaigh agus ni iad an obair an tiotadh. Chan eil fois aig an dà thruaghan ud, ach geallaidh mise gu bheil an pòcaidean an!

Air àireamh an t-sluaigh, tha dà fhichead pàisde fo aois na sgoile eadar dà Bhràgair, agus ’s ann ’s a’ cheann a tuath a tha a’ chuid as motha dhiubh. An uair a dh’fhosgladh sgoil Bhràgair, an 1883, bha dà cheud ’s a h-aon a’ dol innte. An diugh tha trì fichead ’s a deich. Saoilidh mise gu bheil trì aobharan air son an suidheachadh bochd a tha so. An toiseach, bha teaghlaichean móra ’san fhasan an uair ud. Cha mhór an diugh gu bheil a mach air ceithir duine cloinne an aon diubh.

Seall oirnn fhéin mar eisimpleir. Bha deichnear an tigh mo shì-sheanar. Chan eil ach ceithir againn ann. Tha sin a’ fàgail na sgoile car falamh seach mar a bha i. An dara aobhar—tha de fhleasgaich agus chloinn-nighean gun phòsadh am Bràgair a chumadh bainnsean ruinn gach là ’san t-seachdain air son dà mhìos. Anns a’ chreagan bhòidh-


[TD 28]

each againn fhéin ’s gun ann ach dusan tigh gu léir, tha dusan fleasgach a bu chòrr a bhith mach le té-eigin o chionn fhada. Bithidh sinne a’ tarruing asda gun sgur, ach tha iad cho sona leis na peathraichean ’s na màthraichean gasda a th’ aca ’s nach eil iarrtas aca air céile a bhith ’nan cois. Ach, a’ tilleadh air ais do’n sgoil, tha aobhar eile air son cho bàn ’s a tha i. Tha a’ chlann os cionn dà bhliadhna dheug a’ dol a Shiabost no a Steòrnabhagh do’n sgoil, agus chan eil ach triùir a’ teagasg ’san sgoil againn an diugh. Tha carbadan a’ giùlan nan sgoilearan air ais is air adhart gach là. Tha còrr is fichead a’ leantain an fhoghluim mar so. Tha sin a’ fàgail gu bheil còrr math is ceithir cheud—coig cheud an uair a tha iad gu léir aig baile de dhaoine móra am Bràgair. De’n àireamh sin tha deich air fhichead trì-fichead ’s a cóig no barrachd. Chan eil duine beò ’s a’ bhaile os cionn ceithir-fichead ’s a deich o’n bhàsaich Calum Dhoileig o chionn trì mìosan, is e ceithir fichead ’s a dhà-dheug. Tha cuimhne agam air an rud a thubhairt am bodach glic an uair a dh’fhoghnaich duin’-eigin am b’ e a b’ aosda ’s a’ bhaile: “Is mi, gu dearbh,” ars’ esan, “ach is e sin urram nach do ghléidh duine sam bith fada.” Mar a thubhairt, b’ fhìor. Tha Calum a nis a’ tàmh an cois na mara an Cill Sgàire, agus tha sinne ’ga ionndrain.

Sin agaibh matà, sluagh Bhràgair mar as aithne dhomhsa e. A nis, ma’s e bhur toil, innsidh mi dhuibh mu na sloinnidhean a chunnt mi-fhéin is Fionnlagh gu dìcheallach Di-Sathuirne so chaidh.

’S e baile mór tha’m Bràgair an taca ri bailtean eile a chunnaic mi, agus ghabh mi dearg uamhas an uair a chunnt mi na sloinnidhean. Chan eil ach trì deug ’s an àite gu léir! A réir mo chunntais tha Clann ’Ill-Eathain air toiseach le ochd deug, Clann a’ Ghobhainn, ’s Clann ’Ic Leòid a rithisd—le sia-deug an duine aca. Tha iad sin air a bhith am Bràgair o chionn linntean. Dh’amais mi air eòlas fhaotainn air eachdraidh na sloinnidhean nach eil cho pailt. Tha teaghlach de Chlann an t-Saoir ’nar measg agus ’s e Barraich a bha annta mun tainig iad an so o chionn dà fhichead bliadhna. ’S minig a chuala mi an sgeulachd ag innse mar a bha muinntir Bhràgair fo eagal gur e Pàpanach a bh’ann an Dòmhnull bochd. Là bha sud ’s ann a dh’fheòraich fear de na h-eildearan dheth: “An e Pàpanach a tha annad, a Dhòmhnuill?” Fhreagair esan air a shocair fhéin: “Rugadh Crìosd ann an stàbull—ach cha b’ e each a bh’ann deth.” Cha do dh’fhoighnich an còrr de’n Bharrach mu a chreideamh. Tha naoi Moireasdanaich ann, agus dhiubh sin tha Moireasdanaich Bhràgair, Moireasdanaich Tholstaidh agus Moireasdanaich Bheàrnaraidh, agus chan eil càirdeas aig cuid seach cuid r’a chéile. Chuala sibh mu Iain Moireasdan, am bàrd ud a bha beò an so anns an t-seachdamh linn deug? ’S e shìol-san a tha an ceann thall a’ bhaile—’s iad-san muinntir Bhràgair. De Mhoireasdanaich Bheàrnaraidh bha bàrd eile, Dòmhnull M. Moireasdan, a chaochail an Ameriga ’s an Dàmhar a chaidh is e ceithir fichead ’s a dhà-dheug. ’S esan a rinn na h-òrain “Eilean Beag Donn a’ Chuain” agus “Balaich an Iasgaich.” Bliadhna mus do bhàsaich e, chuir e chugam leabhar leis na h-òrain. Is e sin a nì as priseile leam-sa a chunnaic mi riamh. Tha cuideachd Tholastaidh shìos a rithist ’s a’ chùil tha shìos.


[TD 29]

Thàinig cuid de shluagh a’ bhaile againn á Siabost, agus á Arnoil. Tha sin r’a fhaicinn leis na tha de chàirdean aca ’san dà bhaile sin.

Chan eil sinne mar shluagh déidheil air ainmean annasach, agus chan eil ainm Gallda ’nar measg, fhad’s as aithne dhomh. Cha mhór gu bheil tigh ’san àite gun Anna, Catriona, Ciorstag no Ceit am measg nam mnathan agus Dòmhnull, Calum, Aonghas no Iain air na firionnaich. Tha Màiri, Iseabail, Coinneach is Murchadh pailt gu leòir, ach ’s e na ceithir a dh’ainmich mi air thoiseach as lìonmhoire.

Chan eil bàrd am Bràgair an diugh as fhiach an t-ainm ged nach eil ach cóig bliadhna o’n bha dithis ann. Chaochail iad goirid as déidh a chéile. Bha Calum Ruairidh nach maireann ’na bhàrd cho math ri bàrd eile ’na linn, agus ’s iomadh òran a chuir e r’ a chéile. Cha robh Aonghas Chaluim Dhoileig fad air dheireadh air ged nach gabhadh e riamh ri òrain fhéin. Chan eil luchd-eòlais (i.e., luchd-buidseachd) ’nar measg a nis nas motha, dh’fhaodadh gur ann nach eil duine a’ creidsinn annta an nì a chuir as daibh. ’S tric a chluinneas sinn aig Anna Dhòmhnuill mu na rudan sin, ’s an tigh chéilidh, ach chan eil creideas no spéis aig an òigridh an diugh do an leithid.

Ged a tha na cleachdaidhean a sìor dol as an fhasan, tha cleachdadh aig muinntir a’ bhaile anns a bheil mi-fhéin co-dhiùbh a’ cur làn chreideas—’s e sin ann a bhith a’ dol chun na àirigh. Chan eil àite ann coltach ris. Chan eil a mach air fichead a’ dol a mach a nis, ach tha mise mach air a’ cheud fheadhainn ma gheibh mi’n cothrom. Seachdain an déidh do’n sgoil dùnadh tha sinn mach a so, ’s chan fhaic am baile ach na banachagan gach madainn leis a’ bhainne air son fad dà mhìos. Bheir iad-san a mach am biadh thugainn gach oidhche. Chan iarrainn am bainne leis!

Tha “Buidheann an Fhearainn” air a thaghadh gach bliadhna anns gach ceann de’n bhaile mar as àbhaist. ’S iad-san tha riaghladh obair nan croitean, agus tha iad a’ dùnadh nan geatachan mu an 15mh là de’n Cheitein gu ruig meadhon an Dàmhair. Ach tha eagal orm gur e sgeulachd dhuilich a th’ agam mu na seann chleachdaidhean. Dh’fhaodainn seanchas fada gu leòir a dheanamh orra leis na chuala mi, ach cha bhitheadh e fìor ’san latha ’n diugh—agus ciod am feum a dheanadh e an uair sin? Tha’n là ’s a bheil sinne beò, le innealan cho ùr is cho iongantach, a’ cur as do na seann chleachdaidhean a thogadh cridheachan ar sinnsrean o chionn fhada.

Fàgaidh sinne a nis matà an taobh sin de’n ghnothach agus gheibh sibh iomradh air na h-àitean a bhios coigrich a’ sireadh an uair a thig iad an taobh. Chuir mi iad ’san dealbh agus a nis innsidh mi dhuibh ciod iad. A stigh an Cill Sgàire tha Teampull Eòin a tha cho aosd’ ri na bruthaichean. Chan eil ach aon bhalla an àirde dheth a nis, ach ’s iomadh duine tha dol a shealltainn air. Tha ’n dùn mór a muigh air Loch an Dùine agus suas seachad tha’n Luib far a bheil taibhsean an t-saoghail gu léir a’ cruinneachadh. Shìos aig Tigh Mhurchaidh tha géillean na muice mara agus a stigh air a’ chladach gheibh sibh Geodha na Muic far an tàinig i air tir o chionn deich bliadhna fichead. Tha e coltach gu robh Leverhulme fhéin air son nan géillean a chur aig geata a’ Chaisteil, ach bha Murchadh ro fhada ’na cheann agus tha e am Bràgar fhathast. Tha a’ mhuileann, shuas air an allt, a nis a’


[TD 30]

tuiteam ach chan eil ach trì bliadhna o’n bha i ag obair agus chuala mi gur i an aon mu dheireadh am Breatainn de seòrsa. Stigh aig Cill Sgàire a rithist chì sibh Bruthach Thòbac far am biodh Murchadh a’ cladhach ’s a’ lorg innealan neònach a bh’ aca o chionn fhada. Tha iad a nis aig an <eng>“Society for Antiquities”<gai> an Dun Eideann.

Chan eil eaglais againn am Bràgair—’s ann an Siabost ’s am Barbhas a tha na h-eaglaisean. Tha tigh coinneimh aig an Eaglais Shaor agus bithidh seirbhis an sin oidhche na Sàbaid. Sin agaibh gu léir na h-àitean ainmeil agus an co-dhùnadh bheir mi beachd dhuibh air cruth is dealbh an àite.

Mar a thubhairt mi cheana, chan e àite brèagha a th’ ann idir. ’S e thubhairt mo phiuthar an uair a chunnaic i an dealbh dheth “Chan fhaic thu an là a bhitheas Bràgar cho bòidheach ri sin.” (Feumaidh mi aideachadh—dh’fhàg mi am poll ’s na clachan as.) Co-dhiùbh, chì sibh gu bheil na tighean faisg agus ro fhaisg air a chéile shìos agus sgaipte o chéile shuas. ’S e Fìbhig a tha shuas gu fada—sin agaibh na numbraichean aon, dhà, is trì ’s a’ cheann a deas. Ach tha iad sin cho faisg air Siabosd ’s gur ann an sin a tha an sgoil aca.

Sin agaibh sop as gach seid—beagan mu gach nì a tha ’s a’ bhaile. Na’m bitheadh tìde aig duine, dh’fhaodadh e leabhar a sgrìobhadh air. Ach tha’n tìde a th’ agam-sa ro ghoirid air son sin. Dùnaidh mi na duilleagan so a nis matà, agus mi an dòchas gun chòrd bhur cuairt a Bhràgar ruibh cho math ’s a chòrd e rium-sa.

[Sanas]


[TD 32]

Gairm a’ Bhòcain

BHO chionn sia mìosan air ais, car mu ám a’ Mhòid, bha boireannach, glic, grunndail, ann an aon de bhailtean na Gàidhealtachd. Bha i an dùil a bhith aig a’ Mhòd, ach leig i sin dhith oir cha robh ach beagan mhìosan bhon a chaochail a céile—duine suairc, bàidheil, ciallach.

Bha i ’na suidhe ri taobh a’ ghealbhain beagan roimh mheadhoin oidhche, an déidh dhith bhith ag éisdeachd ri Cuirm na Cloinne, is i ag amharc air na caorain dhearga bha losgadh. Bha i a’ cuimhneachadh air na làithean a dh’fhalbh; air an teaghlach a bha a nis sgapte, agus air an fhear nach bu mhaireann. Mu dheireadh, dh’éirich i gu dhol a laighe. Ach an uair a thog i a ceann, có a shaoil leatha a chunnaic i a’ teachd g’a h-ionnsaigh ach a fear—esan a bha ’na shìneadh am measg sluagh tosdach na cille.

Cho luath ’s a dhearc a sùil air, thug i sgreuch aisde agus thuit i ’na paiseanadh air an ùrlar. Chual iad so an ceann eile an tighe, agus ghrad ruith iad a steach far an robh i. Ghabh iad rithe gu cùramach, coibhneil, agus an uair a thàinig i as a laigsinn chuir iad ’na sìneadh ’san leabaidh i. Ach cha do dh’innis i facal de na chunnaic i. Chuir i roimpe gun diog a ràdh ri duine beò mu dheighinn. Smaoinich i nach robh ann ach seòrsa de dh’aisling, eadar cadal is dùsgadh.

Cha robh an còrr air aig an ám, ach oidhche no dhà an déidh sin, is i air dol mu thàmh is an cadal ’ga tréigsinn, mhothaich i mar gum biodh rudeigin timcheall oirre. Ann am marbhan a’ mheadhoin oidhche, is an saoghal uile cho ciùin tosdach, có a chunnaic i ach am fear nach maireann a rithist, is e a’ tighinn gu taobh na leapa.

Bhrùchd am fallas fuar ’na bhraon a mach oirre, is bha a sùilean an impis leum as a ceann. Ghluais e na bu dlùithe. Tharruing e an cùirteir agus dhlùth bheachdaich e oirre. Thainig crith ’na feòil. Dh’fhairich i mar gun robh i ’ga tacadh. Bha fuil a cridhe mar gum biodh i rèota ’na cuislean.

Dh’amhairc i suas ’na aodann, is thug i fa-near gun robh a shùil bàidheil, aoidheil, gràdhach mar a b’àbhaist. Dh’fhiach i ri labhairt ris, ach briathran cha tigeadh. Mu dheireadh thàinig a cainnt agus ann an guth fann ospagach, labhair i. “Eóghain. Eóghain,” ars’ ise, ciod a ghràidh a tha a’ cur smuairein ort. Ciod a tha dhìth ort?”

Sheas e is dh’amhairc e oirre car tacain, agus ars’ esan . . . “A Sheònaid . . . . A Sheònaid, tha thu brònach, aonaranach as m’aonais. Tha thu ’gam chaoidh gu tùirseach muladach, leat fhéin. Ach a ghràidh, éisd thusa rium. Ceannaich thusa Gairm. Bi cinnteach gun cuidich thu leis. Bheir sìneadh math dha, is a luaidh, pàidh gu riaghailteach e. Ma nì thu sin, cha bhi thu gun deagh chuideachd a bhith agad!”

Nis, ma’s math leibh a leithid sin a sheachnadh, agus an deagh chuideachd a bhith agaibh, nach labhair aon fhacal ruibh a bheir rudha gruaidhe do mhaor no do mhinistear, chan eil agaibh ach earail Eòghain a ghabhail. Is ma ghabhas, cha bhith eagal nam bòcan no aithreachas oirbh gu bràth.

(Le aideachadh taingealachd do’n “Chuairtear.”)


[TD 33]

Là bha sud
Le POL MACAONGHAIS.

AIR madainn àraidh a bha sud bha Dùghall MacIain a’ feitheamh luchd-buain mònadh. Bha an t-earrach a nis gu bhith seachad agus eadhon ann am baile de’n t-seòrsa so, dh’fheumte beagan mònadh a bhuain. Chan eil fios an tàinig dad de dh’adhartas air bho’n a b’aithne dhòmhs’ e—is cinnteach nach tàinig—ach is tric a bhitheas mi cuimhneachadh, an dràsd is a rithist, air Balmathàmothogair. Bha muinntir a’ bhaile ’nan daoine cho leisg ’s cho grianaisgeach agus am beagan cosnaidh a dhèanadh iad cho luideach ’s cho beag snas is gun deachaidh cliù a’ bhaile bhig so fad is farsuing.

Nuair thigeadh coigreach an rathad is a chitheadh e na sabhail le tughadh is sgrathan a’ tuiteam dhiùbh, an crodh ag ithe an fhochainn gun bhacadh a chur orra, agus gach cruach mhònadh is arbhair air thurraman mar chòmhla-bhigein, cha robh aobhar fhiafhrachd càite an robh e—bha dearbhadh gu leòir f’a chomhair gum b’ e so da-rìreadh Balmathàmothogair.

Bha am maighstir-sgoile (duine gasda as na Hearadh) an impis dol as a rian. Cha tàinig duine riamh fo stiùireadh a rinn feum le sgoil. Biodh tìr-mór air a miastadh le luchd-teagaisg, dotairean is firlagha á Leódhas is Ile ’s as gach àite ach am feasd chan fhaighte eadhon blaigh ministeir á Balmathàmothogair. Is cha b’e sin uile e. An corra-uair a thigeadh dotair an rathad tigh-tinnis, cha bhitheadh càch ach a’ sad-mhagadh air—ag ràdh gun d’ rinn Mór Bhàn barrachd feum leis “an t-snàilean” ann an aon fhoghar ’s a dheanadh e am fichead bliadhna le chuid ghrogaichean.

Chanadh tu, matà, gum biodh sluagh baile mar so—a bha cho aineolach ’s cho coma-co-dhiùbh—’nan daoine riaslach, mì-shona. Ach is iadsan nach robh sin, searbh is gun robh so le muinntir Bhaile-rianail is Bhaile-tùrail! Ann an dòigh mhiorbhuillich air chor-eigin fhuair iad seòl air an làithean a chur seachad ann an dòigh bu thlachdmhoire na chéile. Cha ghabhadh so tuigsinn le muinntir Bhaile-tùrail is Bhaile-rianail, is cha do thuig iad riamh carson a bhuilich am Freasdal orra nàbaidhean a bha cho tur deireannach, leisg agus gun nàire.

Nis, mar a thubhairt mi, bha Dùghall MacIain a’ feitheamh luchd-buain mhònadh air a’ mhadainn ud. Bha e nis aon uair deug agus gun sgeul air anam dhiubh ged gheall gach duine a bhith thall aig deich. Ach cha robh móran uallaich air Dùghall oir cha bu tric a thòisicheadh obair-latha ’san àite so roimh mheadhon-latha.

Ach an ceann greise nochd Dòmhnull Cruinn a nall air a tharsuing, is e cluich “Foghnan na h-Alba” air <eng>mouth-organ<gai>. Chrath Dùghall a cheann. Cha rachadh móran mònadh a bhuain an diugh. Aon uair ’s gun tòisicheadh Dòmhnull is Iain Giobach air deasbad mu dheidhinn phort, cha bhitheadh iomradh sgur aca. Cha robh Dùghall ach air beanachadh do’n fhear-ciùil nuair a nochd an còrr de’n sgiobadh, fear as gach àird agus ceum ’san uair aige gus mu dheireadh an robh


[TD 34]

cóigear cheathairneach an làthair is an aon smuain aig gach fear dhiubh—na b’ urrainn dhaibh de spòrs fhaighinn air Dùghall.

Nis, is fheudar facal a ràdh mu Dhùghall. B’ é duine cho luideach is cho cliopach ’s a bha ’s a’ bhaile agus, ann am baile mar so, b’ uamhasach an teisteanas sin air duine sam bith. Ged nach robh ann ach duine beag bha troigh is òirleach ’s na brògan aige. Nis bha aobhar math air cóigear a bhith ’san sgiobadh—dà iarann agus fear a’ rùsgadh nam poll—oir cha do dh’fheann Dùghall mòine bho chionn dà bhliadhna. Air a’ bhliadhna bha sin thuit e ris a’ pholl trì uairean agus air an turus mu dheireadh cha do shàbhail duine de’n sgioba e, is ann a thòisich iad air tilgeil phloc. Theabadh an duine bochd a thacadh is chaidh a fhliuchadh chun na seice. Mar sin, cha robh e am beachd Dhùghaill gnothach sam bith a ghabhail ris an obair an diugh ach sùil a chumail air an sgioba—cha bu bheag an obair sin fhéin. Nuair ràinig iad am poll chuireadh an obair an greim gu h-eathlamh agus nuair rinn Alasdair beagan feannaidh, thòisich a’ bhuain.

Bha gnothaichean a’ coimhead anabarrach fàbharach. Shuidh Dùghall air groban, air a dheagh dhòigh, is thug e mach a’ phìob. Bha e air a bhith gleusda, thoir an aire. Chuir e an dà iarann mu thrì fichead slat bho chéile gus nach bitheadh cothrom bruidhne cho math aca agus chuir e Dòmhnull Cruinn is Iain Giobach mar sin far nach bitheadh comas aca bhith trod ’s a’ feadaireachd ri chéile. Ach cha tug e idir an aire gun robh na slatan a bha eatorra a’ sìor ghiorrachadh. Thòisich am buidheann air thoiseach air buain gu làidir agus is gann (ged nach b’ e sin coltas a bh’orra) a bha’n dithis eile deanamh caoran.

Bha Dùghall cho math air a dhòigh is a shùil air an dithis air thoiseach, is gun duirt e an déidh uair de ùine: “Leigibh ur n-anail, fhearaibh, is gabhaibh ceò.” Cha bu ruith ach leum; shadadh gach inneal an dara taobh is thòisich an còmhradh ’s a’ bhuamastaireachd. Fhuair Iain is Dòmhnull cothrom deasbad agus bha Alasdair is Murchadh a’ còmhdach mu’n reithe b’ fheàrr air sabaid ’s a’ bhaile. Chualas “Cailleach liath Ratharsaidh” mu fhichead uair agus ann an iomadh cruth air a’ “mhouth-organ” mun d’fhuair Dùghall—’s e mionnachadh nach leigeadh e anail tuilleadh dhaibh—an tuiteanadh air ais chun a’ phuill.

An ceann greise, có thàinig air fàire ach Anna, piuthar Dhùghaill, agus pocan aice. Nis, bha Anna agus Dùghall a’ fuireach leotha fhéin agus cha do sguir iad riamh a dhì-moladh a chéile. Ged bha Anna rud beag faoin cha robh nì ceàrr air a buile-theangann, mar a bha fios aig Dùghall fìor mhath! Thàinig snodha-gàire air aodann an luchd-buain agus gruaim air aodann Dhùghaill. Bhitheadh spòrs agus annlan an cois na té so! Chaidh i fhéin is Dùghall a throd ’s a’ mhionaid mu dheidhinn a’ bhidhidh. “Gu dé as fhiach brioscaidean do na daoine so! Nam biodh tusa coltach ri t’éile bhiodh breacagan math arain is càise agad—ach, . . . . dé math a bhith bruidhinn!” Rug Dùghall air té de na pacaidean, bhris e air a ghlùin i, agus theann e air tilgeil nam brioscaidean-móra chun nan gillean.

“A Dhùghaill, ’s ann a tha thu ’toirt ’nam chuimhne-sa fear a bhiodh a’ cluich chairtean,” arsa Murchadh. Ach cha robh Dùghall idir air a dhòigh. Bha teanga Anna an sàs ann agus bha e air a


[TD 35]

nàireachadh am fianuis an sgiobaidh. Is cha do leig na gillean cothrom sgur leotha. Thòisich Alasdair air moladh nan tuthagan a bh’ air briogais Dhùghaill. Bha Anna cho moiteil is Dùghall cho crosda ’s gun do thòisich an aimhreit as ùr.

Mu dheireadh sgioblaich Anna leatha na bha air fhàgail (am pocan ’s na paipearan) agus thòisich an obair aon uair eile. Ach cha b’ fhada gus an tug Dùghall an aire nach robh na seòid cho dian ’s a b’àbhaist. Cha robh Iain is Murchadh a nis ach mu dheich slatan bho’n dithis eile air a’ pholl agus bha’n còmhradh a’ tighinn thuige agus a’ bhuain a’ dol bhuaithe. Thòisich Alasdair air atharrais air cuid-eigin (’s beag a bha dh’fhios aig Dùghall gum b’ann air fhéin) agus thuit Murchadh do’n pholl leis a’ ghàireachdaich.

Ach ’s ann a bha ghàireachdaich ann nuair dh’fhaighneachd Dùghall de Dhòmhnull (ann an sanas) ciamar a dh’fhosgladh e crogan-feòladh. Tha e coltach gun robh feòil-chrogan a’ feitheamh orra nuair rachadh iad dhachaidh feasgar agus cha robh fios aig Dùghall no aig Anna ciamar a gheibhte as na crogain i. Dh’innis Dòmhnull—mar a b’fheàrr a b’urrainn e—mun iuchair bhig a bh’air taobh a’ chrogain.

Dh’fhàg Dùghall iad an uair sin an déidh iarraidh orra sgur an ceann uair eile agus tighinn dhachaidh gu biadh. Cha robh e ach air dol á fianuis nuair dh’innis Dòmhnull mar a thuirt e ris, agus bho’n uair sin fhéin bha’n obair seachad. Bha Alasdair, is sruth as a shùilean, a’ deanamh dealbh air Dùghall is Anna a’ gabhail do’n chrogan-fheòladh le tuagh is sgathair!

Ach nuair ràinig iad thall tigh Dhùghaill an ceann na h-uarach bha an gnothach dona buileach. Bha am bòrd air a shuidheachadh le forcan is sgianan agus, air gach truinnsear, gun fhosgladh, bha crogan puinnd feòladh! Bha Dùghall aig ceann a’ bhùird agus fìor dhroch ghreann air.

“A chiall, dé thachair dhuibh?” dh’fhaighneachd Alasdair, nuair thug e’n aire do na cuairein a bh’air meòirean Dhùghaill.

“O, théid mise lot là-eigin aig an òinsich boireannaich sin,” arsa Dùghall, “nach do shad i iuchraichean nan crogan do’n teine! Tha fios aig a h-uile duine glé mhath nach eil dòigh eile air am fosgladh ach leis an iuchair—ach . . . . dé math a bhith bruidhinn. Rinn mi oidhirp air an toirt as an teine—is chaidh mo ghualadh.”

Cha robh fios dé dhèanta nis. Rinn Dùghall bochd oidhirp bheag eile a’ sprùilleich am measg nan éibhleag ach cha d’ fhuaireadh lorg air na h-iuchraichean. Mu dheireadh b’ e òrd is sgathair a b’ fheudar a chur an greim agus abair gun robh Alasdair ann an suidheachadh!

Ach, gu mìorbhuilteach, fhuair na fir am biadh mu dheireadh thall agus cho luath is a bha an greim mu dheireadh sìos aca, thog iad orra sìos air chéilidh air Tormod Ruadh. B’ e tigh Thormoid roghadh nan tighean-céilidh oir bha Tormod fhéin glé aoidheil agus déidheil air bhith deanamh spòrs air Dùghall agus bha aige fiodhall, dà fheadan agus làn-tighe nigheanan òga.

Tha e cho math am fàgail an sin, matà, oir bha greis mhath mun tug iad sud an dachaidh orra. Cha robh uallach fo’n ghréin orra is iad ag èaladh dhachaidh mu uair ’s a’ mhadainn.

Is cinnteach , ged bha móran ri dhèanamh, nach éireadh fear dhiubh roimh aon uair deug . . . . ach, dé math a bhith bruidhinn—b’ e sud Balmathàmothogair.


[TD 37]

R. B. Cunninghame Graham agus Ceann-a-Deas Ameireaga
Le N. MACAOIDH.

IS fhada bho’n chuala sinn mu’n “Talamh Fhuar” ann an seanachasan nam bodach, agus is tearc an teaghlach anns a’ Ghàidhealtachd aig nach eil duineigin a bhuineas dhà an Canada no anns na Stàtan Aonaichte. Ach cha b’ann a mhàin gu Ameireaga mu Thuath a rinn ar luchd-dùthcha eilthireachd anns na làithean a dh’fhalbh. Bha Ameireaga eile ann, fada mu dheas, agus cha robh an Abhainn Dhearg no Bàgh Hudson fhéin càil na b’fhuaire na bha Patagónia agus Caol Mhagallanes dhaibh-san a ràinig iad. Eadhon an diugh fhéin, nuair a bhitear a’ bruidhinn air “Ameireaga” anns an rìoghachd so, ’s ann air na ceàrnaidhean sin de thaobh an iar an t-saoghail anns a bheil a’ Bheurla Shasunnach ’ga labhairt gu coitchionn, a tha an inntinn a’ ruith; ach feumar cuimhneachadh gu bheil uibhir eile de dh’fhearann a’ sgaoileadh, a mach, gu fada, farsuing, eadar an Abhainn Mhór <eng>(Rio Grande)<gai> air crìch Mhexico agus Rubha nan Amhuinn <eng>(Cabo de Hornos: Cape Horn)<gai> an Tìr an Teine, agus gu bheil iomadh deagh Ghàidheal, agus gineal Ghàidheal, a’ tuineachadh fo ghréin loisgich nan Innsean Spàinteach no a’ cìobaireachd nan caorach air raointean Phatagónia.

Chan eil cus de eachdraidh air a’ cheud imrich a rinn ar luchd-dùthcha gu Ameireaga mu Dheas, no air na gàbhaidhean is na cruadail troimh ’n deacha iad, ach gheibh sinn cunntas mionaideach anns na leabhraichean aig R. B. Cunninghame Graham air na chunnaic e fhéin agus air na thachair ris nuair a dh’fhàg e Alba anns a’ bhliadhna 1870 agus a thug e sgrìob gu Abhainn an Airgid <eng>(Rio de la Plata),<gai> an ceann a chosnaidh. Is fheudar toirt fainear nach eil an t-ùghdar ainmeil snasail so a’ deanamh tuairisgeul, mar as tric, ach air aon cheàrnaidh—ged a tha i fhéin mór gu leòir—de Ameireaga mu Dheas, ach bheir na tha aige r’a ràdh mu Argentìna is Uruguay, anns na làithean a dh’fhalbh, beachd dhuinn air mar a bha cùisean anns na h-ionadan iomallach far an robh cuid de na Gàidheil a’ stiùireadh an ceum aig a’ cheart ám.

Is fhurasda a thuigsinn nach robh lorg no sgeul, an uair sin, air móran de na bailtean no air na rathadan cloiche agus iarainn no air iomadh sochair a tha an diugh r’am faotainn anns na dùthchannan saidhbhir a tha ’cuairteachadh Abhainn an Airgid. Cha robh am Buenos Aires fhéin, “Bàn-righ na h-àirde deas,” ach baile beag far an robh an sluagh a’ caismeachd agus a’ marcachd gu réidh athaiseach troimh shràidean grianach, agus far am faodadh duine a latha chur seachad gu suaimhneach sona, nan cumadh e air falbh bho ghnothaich na stàta agus bho’n chonnspaid a bha ’g éirigh a ghnàth am measg an luchd-riaghlaidh. A mach as a’ bhaile cha robh r’a fhaicinn ach am pampa, a’ mhachair fharsuing fheurach, air am bheil Cunninghame Graham a’ deanamh luaidh shònraichte ’na sgrìobhaidhean.

“Tha am pampa an diugh,” ars’ esan (anns a’ bhliadhna 1909) “mar chlàr-thàileisg, le achannan is bìdeanan. Ach cha b’ann mar sin a bha e: far am bheil a’ chruithneachd a nis ri fàs, chan fhaicteadh


[TD 38]

uaireigin ach am feur fada ruadh a bha a’ còmhdach na machrach air nach robh bristeadh cho fada is a chitheadh sùil air gach taobh.” Cha robh nì r’a fhaicinn ach adhar is feur, feur is adhar. Tha am facal pampa a’ ciallachadh, anns an t-seann chànain Innseanach, “farsuingeachd.” B’i sin an fharsuingeachd fhalamh—a réir Cunninghame Graham—falamh de obair dhaoine, ach làn de sholus-gréine, de chùbhraidheachd is de shlàinte. B’i dachaidh nam fiadh is nan struth, àite-còmhnaidh nan each fiadhaich a bha beò gu h-aotrom sòlasach anns an fharsuingeachd fheurach fo na neamhan bhithbhuan. Bha am marcaiche air aghaidh a’ phampa mar mharaiche air aghaidh a’ chuain, gun chomharradh cinnteach aige ach a’ ghrian is na rionnagan: bha e, mar gum b’eadh, a’ seòladh air cuan feurach, luaisgeanach, neo-chaochlaideach, neo-chrìochnaichte, far an robh e ro-fhurasda a dhol air seacharan. Is iomadh uair a chunnaic Cunninghame Graham cnàmhan geala, lùibte an luideagan breòite, am measg an fheòir—rabhadh obann mu’n rosad a bha a’ deanamh fealla-dhà air an astairiche anns an t-sàmhchair grianach.

Nuair thuiteadh an oidhche, bhathas a’ cur teadhar no langaid air an each. Bho nach robh clach no bacan r’ a fhaotainn air a’ phampa, bha snaidhm ’g a cur air ceann na teadhrach, agus bha an t-snaidhm so ann an slag fo chruachainn an fhir-turuis gu latha.

Aig amaibh, thigeadh daoine am fianuis, mar shiùil air iomall a’ chuain. Cha b’e aobhar-ghàirdeachais a bha so: cha robh am pampa cho an-iochdmhor ri cuid de na bha ’g a tadhal. Le làmh air a’ ghunna no air an sgithinn, dhlùthaicheadh na fir air a chéile gu h-athaiseach furachar, le gach sùil gu dian iomaganach ag amharc air coltas agus giùlan nan coigreach. Togar an t-amharus, thig na foireann an còmhdhail, agus iarrar naidheachd no fathann air gnìomhairean nan Innseanach no luchd-reubainn eile. Bha na h-Innseanaich so air iomall a deas a’ phampa, no anns an fhàsach fo sgàile nan Andes agus bha iad ’nan culaidh sheachnaidh agus eagail do gach neach a bha a’ deanamh folach-cuain air a’ bhaile no ag àiteachadh fada bho thigheadas dhaoine. Dh’éireadh sgaoth dhiubh mar fuaradh-froise a mach o’n àirde an iardheas, agus bu iargalt an coltas:

Gum b’fhear-gnìomh bhith ag amharc ’n aodann
Nam maoim teinntidh.

Bha iad a’ marcachd gun diallaid ach le rùsg cloimhe no le suanach, feadhainn gun fiù sin fhéin, gach fear le sleagh de chuilc anns an robh cóig-troighean-deug de dh’fhad agus le rinn deimhis ceangailte ri a barr le iall. Bha na h-eich fo inneal an dearg chaoich agus na ceatharnaich a’ glaodh gu h-oillteil. Eadar an diallaid ’s an giort, ma bha iad ann, no troimh ’n chrios mu’m meadhon, bha sgian gun thruaill air a sparradh. Bha gach fear air a smiùradh le sàill nan struth. Air thoiseach orra bha’n ceann-feadhna, air each dubh le diallaid agus srian air an sgeadachadh le airgead. Bha na féidh agus na struith a’ sganradh rompa mar mharcan-sìne air aghaidh nan stuadh.

Ach dh’fhalbh iad uile. Anns a bhliadhna 1913 b’urrainn do Chunninghame Graham a ràdh: “Cha chuir iad eagal tuilleadh air


[TD 39]

luchd-tathaich an fhàsaich . . . . Dh’fhalbh na làithean sin, agus tha an crann-treabhaidh a nis a’ sgàineadh an fhuinn a bha gun bhristeadh gun àiteachadh, bho chruthaicheadh an saoghal.”

Ach bha seòid eile ag imeachd air a’ phampa air am feum sinn iomradh a thoirt, oir tha àite sònraichte aca anns na leabhraichean aig Cunninghame Graham. B’iad sin na gauchos, a dh’fhaodar an coimeas, ann an dòigh, ri na <eng>cowboys<gai> a bha ainmeil ann an Ameireaga mu Thuath. Ann an caochladh àitean de Ameireaga, a’ mheud ’sa bha gineal nan Eòrpach a’ sealbhachadh an fhearainn a bhuineadh do na h-Innseanaich bho thùs, agus a’ suidheachadh spréidh air raointean far nach fhaicte roimhe sin ach fiath-bheathaichean agus sealgairean, bha gné shluaigh ag éirigh anns nach do tharmaich spéis do laghannan a’ bhaile mhóir no meas air foghlum. Gidheadh, cha bhuineadh iad do bheatha allmharach nan Innseanach.

B’ann de’n t-sliochd so a bha na gauchos. Bha iad ’nam marcaichean thar coimeas: leumadh iad air druim an eich fhiadhaich, gun srian gun diallaid, agus bheireadh iad air strìochdadh. Bha am falt fada gu’n guallaibh agus bha’n aodach air a dhealbh airson dhaoine a bha a’ cur seachad a’ chuid bu mhotha de’m beatha anns an diallaid. B’ e seòrsa de dh’osan air a dheanamh de chraiceann eich am beart-coise a bh’aca, leis na h-òrdagan ris, a chum gun greimicheadh iad ri snaidhm air iall a bha iad a’ cleachdadh an àite stiorap.

Bha iad teòma, seòlta, innleachdach ann a sealg nam fiath-bheathaichean air na raointean, agus ann a làimhseachadh crodh is eich air blàr no anns a’ mhainnir. Leis an lazo—b’e sin ròp le dul-ruith—ghlacadh iad bó no each cho aithghearr ’s a bheireadh neach eile air caora le cromag; agus leis na bolas, trì dòrnagan cloiche ceangailte r’a chéile le éill, a bhathas a’ tilgeil an déidh a’ bheathaich, bheireadh iad gu làr am prioba na sùla an tarbh bu làidire air an t-sliabh, an uair a chuireadh na h-éill car m’a chasan.

Tha Cunninghame Graham a’ toirt cunntais dhuinn air modhannan nan gauchos. Chan itheadh iad ach feòil uair sam bith, agus bha iad ro-dhéidheil air seòrsa de thea ris an abrar mate. “Mate is feòil, feòil is mate, agus fìor chorr uair, briosgaid chruinn cho cruaidh ri clach.” “Bha sinn ag itheadh na feòla le ar sginean, a’ gearradh staoig mhór agus a’ greimeachadh ris le ar fiaclan. An uair sin dheidheadh a sgian mhór, anns an robh dà-oirleach-dheug de dh’fhad, tarsuinn mu bharr na sròine, a’ sgathadh deagh làn-beòile as an staoig . . . . Shuathadh sinn ar meuran air ar cuarain agus ghlanadh sinn na sginean ’g an stobadh anns an tughadh. Am barr a’ bhalla bha bioranan le nandubay, no cròc féidh, air an sparradh, agus crochte riutha bha àirneis an tighe—an srian, an lazo agus na bolas as an robh an gaucho a’ deanamh uaill. B’e claigeann mairt no cnap de fhiodh cruaidh an sorchan, air a bhualadh sìos air làr criadh . . . . Bha’n deathach a’ cuairsg an àirde bho’n teine a bha am meadhon an làir air dà lic no air cagailt am broinn seann chearcall cuibhle. Bha na sparran, an tughadh agus na h-éill a bh’aca an àite tàirngean, dubh-lainnreach leis an toit a bha a’ lìonadh an fhàrdaich mar cheò na mònadh an tighean nan Innse Gall.”


[TD 40]

Cha robh a’ bheag aig na gauchos ri ràdh, a stigh no muigh. Bha iad neo-shubhach ’nan gné: cha chinn an t-aoibhneas anns an uaigneas, fo fhalamhachd nan speur. Bha iad aithghearr ’san nàdur, a’ dol gu sgairt is boile ann an tiotadh, ach dh’fhalbhadh am fearg cho luath is a thigeadh i. Bha beatha an duine—eadhon am beatha fhéin—cho suarach aca ri beatha na meanbh-chuileige a phronnadh iad fo’n làimh.

Ann an aon de a sgeulachdan, tha Cunninghame Graham a’ deanamh inneis air teaghlaichean a b’aithne dha am measg nan gauchos air an robh sloinnean Gàidhealach. A rèir cunntais, dh’fhàg an sinnsear Alba an déidh bliadhna Theàrlaich, agus bha iad so anns na dubh-oghaichean. Cha robh smid Beurla aig duine aca, ach bha corr fhacal Gàidhlig air a gleidheadh air chuimhne, am measg a’ chànain Spàintich. Ged nach robh eadar-dhealachadh sam bith eadar iad fhéin agus na gauchos eile ’nan dòighean is ’nan caitheamh-beatha, bha iad ’gam meas fhéin mar dhaoine air leth, uaibhreach a gliocas agus deagh-bheusan nan daoine o’n tàinig iad, agus a’ leantainn cho dlùth ’s a b’aithne dhaibh ri cliù an sinnsear. An uair a dh’éireadh deasbaireachd ’nam measg, air neo aig ám cur comhairle ri chéile, bha a’ cheist air a dùnadh leis an duine aig an robh cuimhne air criomag ghliocais a thàinig a nuas bho’n athraichean. “B’e so beachd an fheadhainn a bhruidhneadh el Gaélico”: cha deidheadh an dearbhadh na b’fhaide.

* * * * *

Rugadh R. B. Cunninghame Graham anns a’ bhliadhna 1852, agus bhathas a’ deanamh cuimhne air fhéin agus air ’obraichean an uiridh, ceud bliadhna an déidh a bhreith. Gheibhear eachdraidh a bheatha—agus b’i sin an t-eachdraidh annasach—anns an leabhar “Don Roberto,” air a sgrìobhadh le A. F. Tschiffeley. Chan e so an t-àite no an t-ám air son inneas a dheanamh air na rinn agus na sgrìobh e, ach faodar aon nì a’ shònrachadh air nach tugadh móran luaidh air a’ bhliadhna a chaidh seachad. Bha cuimhne neo-chumanta math aig Cunninghame Graham. Cha robh e ach ’na ghille òg nuair a’ chaidh e thar sàil gu Ameireaga mu Dheas, agus cha do dh’fhan e sin ach beagan bhliadhnachan. Bha e mu leth-cheud bliadhna a dh’aois an uair a thòisich e a’ sgrìobhadh leabhraichean. Gidheadh, tha an tuairisgeul a rinn e air na duthchannan anns na thadhail e cho mion agus cho soilleir ’s ged a bhiodh e air dealbh a dheanamh aig a’ cheart ám ’s am fac e iad—nì a ghabhas a dhearbhadh le cuairt a thoirt air luing bho Buenos Aires gu crìochan Paraguay.


[TD 57]

Sùil Mun Cuairt
Le T. M. MACCALMAIN.

IS tric a chuala mi mu “Oidhche an Làin Mhóir.” An oidhche ud dh’éirich a’ mhuir cho àrd agus gum b’fheudar do mo sheanair is d’a theaghlach teicheadh a mach as an tigh, agus an t-uisge ag éirigh, òirleach is òirleach, air an ùrlar. Tha cuimhne aig m’athair, agus e ’na leanabh aig an ám, air a bhith ’ga thogail a mach as an leabaidh agus ’ga ghiùlan gu fasgadh an tigh eile na b’fhaide bho’n chladach. An oidhche ud chailleadh a h-uile bàta anns a’ bhaile, ach aon a mhàin.

B’i sud an oidhche a thuit Drochaid Thàtha ann an 1879, agus, ged is iomadh stoirm is tuil a dh’fhiosraicheadh ’nar dùthaich bho’n uair ud, cha do thachair dad a thug bàrr air “Oidhche an Làin Mhóir.” Cha do thachair—suas gu so fhéin. Nach uamhasach an call a rinneadh anns na seachdainean deireannach so, gu sònraichte air taobh sear Shasainn agus anns an Olaind! Na ceudan air am bàthadh; na mìltean gun dachaidh; mìltean de thighean air am milleadh; ceudan de mhìltean de acraichean fearainn fo’n t-sàl!

Tha an fhairge olc gu leòir an uair a théid i air bhoile air raontan farsaing a’ chuain mhóir, ach tha i ceud uair nas sgriosaile an uair a leumas i thar a crìochan agus a bhuaileas i a stigh air tìr. Tha fios aig a’ mharaiche nach eil ach slige thana de fhiodh no de iarann eadar e is cunnart na doimhne, ach is beag dùil a tha aig muinntir air tìr gun téid am bàthadh ’nan leapannan. Ach sin dìreach mar a dh’éirich do mhóran air a’ bhliadhna so.

Chan e so an t-àite gus sìneadh ri searmonachadh, ach is glic dhuinn an cothrom a ghabhail air a bhith a’ toirt fa-near gur lag an creutair an duine, a dh’aindeoin gach innleachd is iongantas a dhealbh a eanchainn is a làmh. Is e irioslachd, is chan e uabhar, as fheàrr a thig dha.

Bu duilich, mar an ceudna, mar a chailleadh am <eng>Princess Victoria<gai> air an turus ghoirid eadar Alba is Ceann-a-tuath na h-Eireann. Chailleadh mar an ceudna bàtaichean eile mu na cladaichean againn, agus chailleadh chan e a mhàin na bha annta, ach mar an ceudna cuid dhiùbhsan a chaidh a mach ’gan sàbhaladh—dithis dhaoine òga á Ile ann an sgioba a’ bhàta-theasraiginn, agus sianar ann am bata-teasraiginn eile air an taobh an ear.

A bheil sinn cho cuimhneachail is a bu chòir air na daoine a tha ri faire anns na tighean-soluis, agus air na fir chalma nach diùlt dol gu muir, a dh’aindeoin uamhas na doininn, cho luath is a chluinnear gu bheil feum air cobhair?

Tha mi an dòchas gun toir gach neach a leughas na duilleagan so tabhartas airgid seachad a chuideachadh leò-san air an tàinig call anns na tuiltean agus anns na stoirmean, agus a chumail air aghaidh obair nam bàtaichean-sàbhalaidh. Is e sin, mur an d’rinn sibh sin cheana.

* * * * *


[TD 58]

Cha mhath an sgeul a thàinig thugainn á Muile. Is coltach gu bheil teaghlaichean ’gam fògradh bho’n fhearann. Air aon oighreachd bheag an sin fhuair trì no ceithir teaghlaichean cead an rathaid o chionn bheagan bhliadhnachan, a réir is mar a chuala sinn. Ach feuchaibh nach tog sibh ceàrr mi! Chan eil dad sam bith a’ tachairt gu mì-laghail. Ach tha feum air an lagh a neartachadh no atharrachadh, air neo théid fàsachadh na dùthcha gu mór am miosad, agus sin gu luath. Tha còirichean aig a’ chroitear a tha a’ cur tomhais de dhìon air-san, ach an tuathanach aig a bheil a aonta air ruith a mach—cha ruig esan a leas a bhith an dùil ri móran coibhneis no tròcair bho chuid de na h-uachdarain ùra a tha anns na bliadhnachan so mu dheireadh a’ ceannach fearainn anns a’ Ghàidhealtachd. Tha e a’ pàidheadh cho math dhaibh am fearann a chumail aca fhéin. Ma tha prothaid ri dhèanamh, theid sin ’nam pòcaid fhéin—agus leis gach cuideachadh-airgid a th’ann, agus prìsean matha a bharrachd air sin, is neònach mur eil buannachd aca as a’ ghnothach. Agus ma thig call orra bliadhna sam bith, pàidhear an call sin a mach as na cìsean a bu chòir dhaibh a phàidheadh. Sin ri ràdh, pàidhidh an Riaghaltas an call dhaibh! Chan iongnadh ged tha féill air oighreachdan Gàidhealach an ceartuair!

Ach tha eun beag ag innseadh dhomh gu bheil na Muilich a’ dùsgadh! Agus an uair a théid Muileach air mhire-chatha, mo thruaighe a eascaraid! Mo bheannachd aig na Muilich nach eil deònach an t-eilean aca a leigeil a dholaidh fo chasan nan coigreach.

* * * * *

Bha callaid timcheall air a’ bhaile againn ris an abradh iad “Feansa an Fhéidh.” Chaidh a chur suas gus na féidh a chumail a mach as na croitean, ach cha mhór feum a rinn e. A null ’s t-fhoghar dh’fheumadh fir a’ bhaile oidhche mu seach a chur seachad, ’nam pàidhrichean, a’ caithris nam fiadh, air neo cha bhiodh aon bhuntàta air fhàgail am pollaig no aon sguab coirce anns an iodhlann. B’e “Aonghas Bàn” fhéin am balach! Bu dàna am fiadh a chuireadh sròn an taobh a stigh crìochan na croite aige-san. Sin agad fiadh nach cluinnteadh tuilleadh a’ bùirich anns an Dàmhar!

Is e a dhùisg na smuaintean so gun do leugh mi o chionn ghoirid gu bheil an t-Ollamh F. Friseil Darling dol a chur seachad an ath dhà bhliadhna a’ cunntas nam fiadh. Sibhse a bhios air bhur cur thuige a’ cunntas nan uan anns an fhaing, ciamar a bu toigh leibh làmh a thoirt air cunntas nam fiadh? Ach is e duine fòghluimte agus innleachdach a tha anns an Ollamh chòir, agus is mór na nì am fòghlum (eadhon an ceann an t-Sasannaich).

Cia meud fiadh a tha anns a’ Ghàidhealtachd, an saoil sibh? Chì mi aon fhear ag ràdh gu bheil 222,000 fiadh an Albainn. Ciamar a tha fios aige-san? Chan aithne dhomh. Tha fear eile ag ràdh nach eil ann ach mu leth sin. Is bochd nach eil Donnchadh Bàn air chomas làmh-chuideachaidh a thoirt anns an obair chudthromaich so! Is e mo bharail fhéin, ciod air bith an àireamh fhiadh a dh’àirmheas an t-Ollamh Darling, bhiodh leth sin cus.

* * * * *


[TD 59]

An cuala sibh mu “Dhìomhaireachd Mhóir na Coise Maide?” Fear á Tobar-Mhoire a chaochail thall an Astràilia, agus daoine am barail gu robh £1,600 aige am falach anns a’ chois mhaide aige. Sin agad banca, is chan e mogan piuthar do sheanamhar!

Ged nach eil ceangal eadar an dà nì, tha an sgeul so a’ toirt ’nam chuimhne naidheachd a chuala mi mu fhear a mhuinntir Chanaidh a chaidh do Thobar-Mhoire a dh’fhaicinn an lighiche, agus cas ghoirt aige. B’fheudar a’ chas a ghearradh dheth, agus gu dé a rinn mo laochan ach gun tug e leis a’ chas a thugadh dheth air ais a Chanaidh, ’ga tobhadh an geòla bheag as déidh an eathair anns an robh e fhéin.

“Tha mi,” arsa esan, “air son gum bi mo bhuill uile còmhla anns an aon àite fa chomhair an Là Mhóir!”

* * * * *

Tha Fearchar Ruadh, mo nàbaidh, ag ràdh rium nach eil e idir idir a’ tuigsinn car son a rinneadh a leithid de othail mu’n iasg aosda a fhuaradh thall an Africa a Deas aig deireadh na bliadhna so a chaidh. Agus gu seachd sònraichte car son a chuir am B.B.C. dheth an leth-uair Ghàidhlig seachdain na Bliadhna-ùire gus cothrom a thoirt do bheul-mór air chor-eigin cur dheth mu’n choelacanth.

“Tha mise coma,” arsa Fearchar, “ged tha an t-iasg Africanach muillean bliadhna a dh’aois (a charaid, nach e bhiodh righinn!). Tha cuimhne agamsa mo sheanair a bhith ris na lìn-mhóra, agus, a dhuine, nach ann a fhuair iad càrnag là bha so, agus gaoisid ruadh oirre, agus shìn i air comhartaich a cheart cho luath is a bhuail i a stigh anns a’ bhàta!—agus sud a mach i air an taobh eile!”

* * * * *

Tha iomadh ginealach air éirigh suas is air falbh bho thòisich na Gàidheil ri tuineachadh an Glaschu an toiseach. Gu dearbh, is coltach gur e sluagh Ceilteach a bha an sin bho fhìor thùs eachdraidh—fada fada mus tug Calum-Cille cuairt gu taobh Sruth a’ Mhuilinn (am <eng>Molendinar<gai>) a chòmhradh ri a charaid, Mungan Naomh. Ach cha robh riamh uibhir Ghàidheal an Glaschu is na h-àitean mun cuairt is a tha an sin an ceartuair. A réir a’ chunntais mu dheireadh, tha faisg air 13,000 de luchd-labhairt na Gàidhlig an Glaschu is mun cuairt air sin—uibhir is a tha an Earraghàidheal uile gu léir agus ceithir uairean àireamh luchd na Gàidhlig an Cataibh.

Tha fhios—le a leithid de shluagh Gàidhlig an Glaschu—nach fada a ghabhas Calum easgaidh MacGill-Fhaolain agus a luchd-cuideachaidh ann a bhith a’ trusadh an leth-cheud mìle punnd Sasannach a tha a dhìth orra a chum aitreabh mhór ùr a thogail do na Gàidheil ann an Glaschu.

* * * * *


[TD 65]

Leabhar-Latha Mhgr. Ailein Domhnullaich

III

Deasaichte le FEAR CHANAIDH.

6mh Màrt, 1898 (Di-Domhnaich).

Tha mi dol a dh’fhiachainn ri sgialachd a chur ri chéile.

(Tha sgialachd mhór fhada chràbhach leantail an so, sgialachd a rinn Mgr. Ailein fhéin air choltas Turus Naoimh Bhrianain.)

Bha ’n latha an diugh gle bhriagh ’s bha deagh-phobull as an Eaglais aig an Aifrionn ’s aig a’ Chràbhadh fheasgarra. Chuala mi tairneanach mu mhiadhoin latha. Loisg mi air an fheadhainn nach robh tighinn leis a’ mhòinidh, ’s tha mi an dòchas gun gabh ’ad rudeiginn tàmailt. Thàinig Eóghann Cléireach ’s a phiuthair a nuas greis air chéilidh is thug sinn greis air sean-fhaclan. Thug mi brath dha na daoine mu’n fhiabhrus dhearg a bhith feadh a’ Chinne Deas.

7mh Màrt (Di Luain).

Bha mi ’m beachd Aifrionn a dhianamh an diugh ach cha robh sgial air Cléireach. Bha ’n latha cho math ’s gun do thog a h-uile duine riamh air falbh gu muir is mòine is buntàta.

Thàinig deagh-thonn mònadh feadh an latha, ’s bha feum air. Thug mi greis a sgaoileadh smùr na mònadh air an fhiar as a’ ghàradh, fiach an cuireadh e gu fàs na’s luaithe e. Bhuain mi corra phloc is chàirich mi ’ad as na sluic a chladhaich na cearcan as a’ bhile de ghlas air bialaibh an taighe. Ged nach robh an obair mór, chuir i fallus gu leòir orm. Chan eil fhios co an latha a rinn mise ’n uiread fhéin a dh’obair le spaid. Bha ’n latha cho àluinn ’s cho blàth ’s cho grianach ’s nach iarradh duine stigh air an dorus fad a latha. Cha tàinig a leithid am bliadhna, ach tha mi ’n dòchas nach e lath’ eadar-a-shìn a th’ann. Bha speur dorcha gu leòir as a’ bhad as an deachaidh a’ ghrian fodha.

Cha do gabh mi a dhìnneir ach bonnachan beag grùthain. Cha deargainn air dad a ghabhail ach e fhéin ’s cha robh sian a shannt agam air biadh tuilleadh fad an latha. So an treas fear a ghabh mi dhiubh air an earrach-sa, ’s cha do bhlais mi riamh air biadh cho sgoinneil riutha, ’s chan eil iad idir cho fiadhaich ann am blas ’s a shaoileadh duine. Dh’fhiach mi ’ad air an dianamh le min choirce ’s le min chruithneachd. ’S e ’n fheadhainn a rinneadh air a’ mhin chruithneachd bu ghrinne ’s a b’fhasa ghabhail. Tha ’ad pailt cho math ri maragan geala, ’s chan eil teagamh agam nach iad tha a’ cur trian dha’n bhloinig air boireannaich an eilein-sa. A dh’aon àite dha’n


[TD 66]

do shiubhail mi chan fhaca mi boireannaich òga riamh cho trom ann am feòil riutha, ’gan gabhail bhar a chéile.

Chuala mi nach robh Niall Mac Eóghainn, an duine as aosda as an eilein, ach gu math fad air ais as na lathaichean-sa. Chan eil dòigh aige air cumail ris móran na’s fhaide, ged nach biodh air ach an aois fhéin. ’S e glé bheag a tha ’ga dhìth dhe ’n chiad. ’S e firionnach ainneamh a tha ruighinn a bheag os cionn na trì fichead ’s a deich an Eirisgeidh. Tha caitheamh shaoghail aig na h-iasgairean cho ànrach. Tha bodaich Uibhisd a’ faighinn saoghal na’s fhaide bhar a chéile, ged nach eil ’ad air am beathachadh cho fìor-mhath. Ach tha ’n t-socair aca, ’s chan eil ’ad faighinn cur as dhaibh leis a’ chaithris mar a tha na h-iasgairean, a dh’fheumas a bhith ’g obair a dh’oidhche ’s do latha a’ sàs ann an lìon sgadan ’s ann a’ lìn mhóra.

Nan leanadh an t-sìde so ’s gum faighte a bheag no mhór dha’n sgadan gu biadhadh, dhiante iasgach earraich a bhiodh ainmeil. Tha langa ’s an trosg anabarrach pailt a h-uile cur eadar Gob Rùisnis agus bial na h-Oitreach.

Thàinig bigean beag a stigh dha’n taigh an diugh is seobhag ’ga ruith. Cho briagh blàth ’s gu robh latha, ’s ged a rinn i tonn math do dh’uisge mu mhiadhoin latha, tha buacarsaich a shneachda air a’ Bheinn Mhór fhathast. ’S ann a tha e coltach gun do reoth e ’s gur e sin a dh’fhàg cho buan e.

Tha na h-iasgairean a’ cumail ar dìol éisg ruinn. Tha h-uile fear dhiubh cho còir ’s cho beag mosaiche ’san dòigh sin.

Shàraich mi mi fhéin ag obair a muigh an diugh, ’s chan eil sunnd sam bith orm an nochd gu fiachainn ri sgialachd Bhrianain a chur sgath an ìre. Chan eil agam ach eadar-theangachadh as a’ chuid as mua dha’n chorr dhith co dhiubh. Chan eil sian a dh’fhios agam an dearg mi air a cur ri chéile mar bu mhath leam. Mura faigh mi blas oirre nuair a bhios mi ullamh, cha ghabh mi do dhuine gu bràch i.

8mh Màrt (Di Màirt).

Chaidh mi choimhead Néill ’ic Eóghainn is dhleasaich mi e. Thug mi dleasnas Càsga do dhithis bhoireannach air taobh deas na h-Acairseid. Bha mhaduinn anabarrach briagh. Bha sgàile tana de dheigh air na lòin (no lùin their muinntir Baile Eirisgeidh) ri oir a’ cheum a’ dol a mach.

Tha gu leòir feadh an eilein ag gearain am muineil, agus tha e coltach gum beil treabhluidh air choireiginn air am feadh a tha toirt at air na cinn ’s na muineil. Dh’fhaoidte nach eil ann ach an t-at busach. Bha mi ’gam fhaighinn fhéin anabarrach fann air mo thilleadh thun an taighe. Bhuain mi làn mo dhà chròig a slabhcan air sgeirean na Coilleag. Dh’òl mi balgam dha’n t-sùgh aige nuair a fhuair e goil, ’s cha robh e ao-coltach ann am blas ri sùgh na feòla <eng>(beef tea).<gai> Dh’fhiach mi beagan dhe fhéin(?) cuideachd ’s fhuair mi car coltach ri càl greannach, ach gun robh e aithneachadh na bu ruighne agus na bu mhìsle. Cha robh sian a dh’eòlas aig a’ bhean-taighe cia mar bu chòir dhith a làimhseachadh, ’s tha i air bharail gum bu chòir dha bhith na bu leaghte na bha e.


[TD 67]

Fhuaradh beagan sgadan air cùl an Eilein an raoir.

Tha coltas atharrachaidh oirre nochd, co dhiubh ’s e uisge no sneachd a tha tighinn. Chan fhaod sinn a bhith talach—bu mhath na trì lathaichean a rinn i as deaghaidh a chéile ann a so. Bha na daoine—na boireannaich ’s e b’àill leam a gh-ràdh, ag gearradh mu na sgeirean fo’n bhaile nuair a bha muir-tràigh ann. Air an ath-reothart—reothart mór na h-Fhéill Pàdruig—no reothart nan ian, mar a their ’ad ris—bithidh cothrom na’s fhearr aca air na sgeirean, ma bhios an t-sìde gu math.

Chan eil orm an diugh ach gun gluais mi air éiginn. Tha leithid de neo-shunnt orm thun na h-uile rud, mar a h-e an obair neonach a bha mi ris an dé a dh’fhàg cho deireannach mi. Bidh greisean dha’n laigead so ’gam thadhal co dhiubh air uairibh, ma’s ann o ghaiseadh air choireiginn air an taobh a stigh dhiom a tha e tighinn. Cha bhi mi faireachdainn sian de chràdh. Ga brì dé tha ’ga dhianamh, chan eil dad a dh’eirbheirt a’ dol air sgialachd Bhrianain ri linn.

Chuala mi ’n latha roimhe seanfhacal mu’n fhaide a bhios a’ tighinn as an fheasgar earraich:—

“Mar bhoin chaoil a’ tighinn gu baile
Ruighneachas an fheasgair earraich.”

A’ bhó bhochd a bhios air thogail, bithidh i gu math fadalach a’ ruighinn a’ bhaile, is cion a’ bhidhe air a sgoinn ’s a lùth a thoirt aisde.

[Dealbh]
Maighstir Ailean aig luathadh a’ chlò.
(Le cead P. J. W. Kilpatrick.)


[TD 68]

9mh Màrt (Di-Ciadain).

Bha deagh-lath’ ann, ’s bha h-uile duine nach robh an cuan cho trang ’s a ghabhadh e ’sa chladach ag gearradh ’s a’ feamanadh air am mian. Cha deach mi mach air an dorus. Cha robh fonn no sunnd math sam bith orm. ’S e rud a bha glé neonach a chuir cho mór bhar mo dhòghach mi. Tha ’n inntinn agam cho oglaidh ’s cho corrach air fàs ’s gum beil mi toiseachadh ri smuaineachadh gu bheil an t-am agam dhol a dh’àite far am faic mi cuideachd a chuireas a’ mhi-shunnd so dhiom.

Sheòl mi air falbh Pàipeir nan Lochlannach thun na Cailliche Bige*, is litir thun an Easbuig ag aideachadh gun d’fhuair mi £7 bho’n Chomunn Airgid na Sgir-Easbuig, ’s ag g-ràdh ris gur e £10 a dh’inns ’ an Rùn-Chléireach dhomh a bh’agam ri fhaotainn. Dh’fhorfhaisich mi aon uair eile mu’n riamh a chuir mi huige mu’n Fhéill Aindris, ’s cha do ghabh e ris fhathast gun d’fhuair e e. Chuir mi litir gu Mgr. Domhnall am Mùideart a dh’fhoighneac dheth co dhiubh ’s e £10 no £7 a chuireadh a mach dhomh. Chuir mi litir gu Ealasaid mo phiuthair is 10/- ’na cois.

10mh Màrt (Diardaoin).

Thàinig Mgr. Somhairle a nall a dh’éisdeachd an diugh ’s am màireach. Co bha comhla ris ach C. a Baghasdal mu dheidhinn lic Mhgr. Seòrus. Dh’inns’ mi dha nach fhaodadh reilig nan sagart a bhith ceangailte ri reilig eile, ’s nach b’fhuilear troidh co dhiubh a bhith eadar an dà reilig. Bha so ceart gu leòir leis.

Thàinig brath chabhagach mu dheidhinn carraidh na Hann, ma dh’fhaodar sin a gh-ràdh ris a’ ghàradh dìon a thathas a’ bruidhinn air a chur as a’ mhuir a’ ruith a mach bho Sgeir na h-Aireadh. Fhreagair mi as a’ mhionaid mar a dh’iarradh orm. Tha e coltach gum beil ’ad deònach beagan a lughagachdainn dhuinn, ach cha n-e beagan a nì feum.

Fhuair mi litir o’n lighiche Mac L. ag innse dhomh gu robh e sgur a bhith fo thuarasdal aig an tuath, ’s nach robh e dol fhreasgairt cuireadh sam bith tuilleadh ach dha’n duine a phàigheadh e air son a h-uile turus a chuirte ’ga iarraidh. ’S e gnothach truagh a th’ann, an dùthaich a bhith gun dotair, mar a bhios i nis, ’s nach téid aig daoine bochd air na bhios an dotair ag iarraidh a phàigheadh. Chuala mi gun do lig an dotair bhuaithe a bhith fo thuarasdal aig an tuath air 26mh. <eng>February<gai> mun do thionndaidh an sluagh air icheadh ’s a chàineadh an cladh Bhaghasdal latha tòradh D. Chuala mi a thaobh an fhiabhruis dheirg a thathas ag g-ràdh a tha mu dheas, gun do chuireadh ’ga iarraidh gu taigh Dhomhnaill ’ic Dhomhnaill Ruaidh na Ceilpe ’s iad bochd, ’s nach tàinig e gu ceann fichead latha as a dheaghaidh sin, gu robh chlann air dol dha’n sgoil an uair sin, ’s gun duirt e ’n uair sin gur e fiabhrus dearg a bh’ann!

A thaobh an Taigh Mhóir† an Dalabrog chan eil sian a dh’ioghnadh leam ged nach frithealadh e do mhuinntir Bharraidh no do mhuinntir Bheinne Bhaodhal an asgaidh. Bha e coltach gu leòir dha roimhe so


* <eng>Miss Freer.<gai>
† An tigh-eiridinn a tha ’n Dalabrog, a thogadh le Mórbhar Bòid.


[TD 69]

coimhead as deaghaidh muinntir a’ Chinne-deas an asgaidh chionn ’s gu robh e fo thuarasdal aig an tuath. Cha ruig e leas tuillidh a dhol a staigh air am dorus mura togair e fhéin. ’S éibhinn fhéin a tha ’n dùthaich air a fàgail air sàileabh beagan dha’n droch-nàdur o thoiseach. Nam biodh an dotair air innse càite ’n robh am fiabhrus dearg an toiseach dha’n Mhgr Sgoil, ’s dòcha nach do chinn a leithid so de dh’ùpraid a’s dùthaich.

Dh’fhàs gille laghach bochd an so ’n diugh.—Ruairidh Mac ’Illeasbuig—dh’fhàs e bochd dhà na trì lathaichean bhuaithe le greim a bhuail ’na thaobh. ’S ann an diugh a chuala mis’ iomradh air. Chaidh bhràthair a dh’Uibhist thun an dotair mu dheidhinn. Cha do thachair dha bhith a stigh. Tha e coltach gur fheudar dhomh fhéin làmh a thoirt air dotaireachd a nis!

Chuir mi fualite mhustaird a null mu chliathaich ’s i gu math làidir.

Fhuair mi ’n diugh Sgialachdan Mhic an Iarla Ilich, is cumaidh ’ad sin rium greis.

’S e aon duine diag a thàinig a nochd gu éisdeachd an nochd (sic). Cha robh sin ach deireannach gu leòir an deaghaidh do Mhgr. Somhairle thighinn a dh’aona ghnothach air an astar-sa gu éisdeachd a thoirt dhaibh.

11mh Màrt (Di h-Aoine).

Chuir Mgr. Somhairle cuairt air na lapaich mu dheas. Bha naoinear ann, gun tighinn air an triùir a bh’air Taobh deas na h-Acarsaid. Feasgar thàinig 49 gu’n éisdeachd. ’S e Mgr. Somhairle a thug éisdeachd dhaibh uile. Bha mise leughadh Roimh-ràdh Mhic an Iarla Ilich as a’ chiad leabhar sgialachd aige. Nach mór an àireamh sgialachdan Gàidhlig a fhuair e sgrìobhadh—200 a Gàidhlig agus 200 eile air an tionndadh gu Beurla; ’s chan eil sin fhéin ach beagan dhe na gheibheadh e nam biodh e air leantuinn roimhe. Dh’fhàg e na pàipeirean aige do thaigh nan leabhraichean ris an can iad <eng>Advocates’ Library<gai> ann an Dùn Eideann. Chan eil fhios an cuirear a mach gu bràch ’ad.

Cha robh Ruairidh Mac ’Illeasbuig a bheag na’s fhearr an diugh. Latha math.

12na Màrt (Di-Sathuirne).

Car garbh moch ’sa mhaduinn. Bha dùil ris an toiteach ach cha tàinig i. Tha làn-am aice nochdadh ’sa chaolas. Tha mu chóig miosan bho na thadhail i mu dheireadh. Dh’fhalbh Mgr. Somhairle mu mhiadhoin latha. Chuir mi litir leis gu Mac ’Ille Mhìcheil an Dùn Eideann agus té eile a Lunnainn dha’n fheadhainn a tha cur a mach <eng>St Peter’s<gai> is thug mi 7 tasdan dha gus an cur ’na broinn. So am pàipeir as a bheil eachdraidh Mhgr. Seòrus gu bhith air a sgrìobhadh.

Bha Ruairidh Mac ’Illeasbuig gu math na’s fhearr an diugh. Dh’fhalbh an cràdh as a’ bhad as an robh am musdard air a chur air.


[TD 70]

Tha e faighinn beagan cràidh os cionn far an robh e ’n toiseach. Dh’iarr mi air fuireach as an leabuidh màireach fhathast ’s nam biodh dad de’n chràdh ann feasgar am màireach, gun cuirte tuillidh dhe’n mhusdard air.

Thug mi greis a’ coimhead thall ’s a bhos feadh leabhar sgialachd a’ Chaimbeulaich chòir. ’S e ’n aona rud bu mhua bha fonear dha-sa fhaighinn—greim a dhianamh air a h-uile fhriamhaig de chleachdainnean ’s de na rudan a bha na daoine toirt géill dhaibh—cha robh móran diù aige de sheanchas nan sgialachd. ’S fhearr leam fhéin an seanchas na na rudan a bhios unnta, ged a tha na rudan tlachdmhor gu leòir leam.

Thàinig aon trì daoine diag an nochd gu éisdeachd. Bha ’n oidhche glé bhriagh ged a tha na h-iasgairean a’ cur air mhanadh gum biodh i dona gu leòir an nochd no màireach. Mu dhà uair dhiag a dh’oidhche, bha mi dol a chadal. Mar is minig a rinn mi, thug mi sùil a mach air uinneag an t-seòmair-chadail fiach am faicinn an robh a h-uile duine air gabhail mu thàmh. Cha robh lios (i.e. leus) ri fhaicinn a taigh. Mu’n eaglais, cho math ’s a b’urrainn dhomhsa dhianamh a mach—ach cha bu léir dhomh an eaglais ged nach robh i ro-dhorcha a làthair—is theirinn gum biodh i cheart cho ard a’ coimhead ’s ged a bhiodh e anns an uinneig ann an ceann a bhos na h-eaglais, chunnaic mi solus beag dearg—cha bhiodh e na bu mhua na solus aona choinnleadh ’s an lasair aige dearg, a’ fantail dhà no trì mhionaidean ’san aon àite. Reachadh e sin as mionaid bheag—co dhiubh , bha e dol as an t-sealladh ormsa, is chìthinn a sin a rithist e. Sheall mi gu dùrachdach air, ’s cha b’urrainn dhomh ràdh gun deach e ’n iar no ’n ear, deas no tuath, air a’ bhad as am fac’ mi an toiseach e. Cha robh ’n oidhche cho dorcha ’n uair ud co dhiubh, ’s gum feumadh duine ath-theine, agus ’s gann a chreideas mi gun toireadh duine sam bith a ghnàth-mhuinntir an àite ath-theine leis an raoir roimhe sud. Roimhe sud ’s ann a bha speur cho briagh le rionnagan. As an am ud bha toiseach aig na speuran a bhith fàs salach. Cha robh solus ao-coltach ri solus beag a thigeadh o chaoirinn a thuiteadh o ath-theine. Dh’eubh mi dha na searbhantan ’s iad air dol a chadal, iad a dh’éirigh ’ga choimhead, ach cha do ghabh ’ad an dragh. “Chan eil ann” osa bhean-taighe, “ach manadh. ’S fhad o chunnaic feadhainn eile ’n solus sin aig an eaglais*.” “Theagamh gur e ’n teine-biorach a bh’ann.” “Chan e gu dearbh, ach manadh air choireigin.”

An déidh dhomh solus a chur as agus an leabaidh a thoirt orm, mhùthaich mi do thosgan lasadan <eng>(match box)<gai> a bh’air sgeilp, ’s air an robh an dath blianach soillseach a dh’fhàgas cur boisgeil e ’san dorchadas, gu robh e gu math na bu léirsinneach na tha cuimhn’ agam fhaicinn riamh roimhe. Bha ’n solus aig an eaglais dearg. Cha mhionnaichinn nach robh solus a bha mu’n eaglais beagan na b’àirde no beagan na b’fhaide deas mu’n eaglais. Bho nach robh mi faicinn na h-eaglais, cha n-urrainn dhomh bhith cinnteach.

(R’a leantainn)


* Cha robh eaglais Eirisgeidh an uair sin far a bheil i ’n diu, ach pìos air falbh bho thigh an t-sagairt.


[TD 71]

Tiodhlac-Speis do Eachann MacDhughaill

Is ion-mholta an obair a rinn Mgr. Eachann MacDhùghaill ann an aobhar na Gàidhlige fad mhóran bhliadhnachan. Chuir e gu mór ri litreachas na Gàidhlige le a chuid sgrìobhaidhean (dealbh-chluichean, sgeulachdan, seanachasan, òraidean, bàrdachd, is eile). Bha e greis mhór air cheann Clann an Fhraoich agus Comunn na h-Oigridh, ’na Cheann-suidhe air Comunn Gàidhlig Ghlaschu, Céilidh nan Gàidheal an Glaschu, agus an Comunn Collach, agus ’na fhear-iùil anns a’ Chomunn Ghàidhealach. Bha ceangal aige ri iomadh comunn eile a chum togail suas cliù is leas ar daoine is na bhuineas daibh.

Tha sinn cinnteach gum bu mhath le móran cuideachadh leinn ann a bhith a’ dearbhadh do Mhgr. MacDhùghaill, ann an dòigh shònraichte, go bheil meas air na rinn e. A chum is gun cuirear an céill ar meas agus ar deagh-dhùrachd dha ann an dòigh iomchuidh, shuidhicheadh comhairle bheag a tha deònach gach ullachadh a dheanamh, agus tha sinn a’ cuireadh nan uile leis am miann sin tabhartas airgid a thoirt seachad a chum an aobhair so.

Cuiribh bhur tabhartasan, roimh an 15mh de’n Ghiblein, gu Mgr. Iain M. Moffat-Pender, <eng>Kiloran, 23 Hatfield Drive, Glasgow, W.2.,<gai> no gu Tómas M. MacCalmain, <eng>14 Kinross Avenue, Glasgow, S.W.2.<gai> (Is feàrr na seòlaidhean a bhith am Beurla air eagal nach tuig muinntir na postachd a’ Ghàidhlig.).

IAIN M. MACGILLE-NA-BRATAICH, Ceann-suidhe.
IAIN M. MOFFAT-PENDER, Ionmhasair.
T. M. MACCALMAIN, Rùnaire.


[Dealbh]
Aiseag Fhionn Phuirt, eadar Muile agus I.
(Donald B. MacCulloch.)


[TD 73]

“Gnothaich Bhoirionnach”
LE CAIRISTIONA NICAOIDH.

MA dheireadh thall, tha sinn a’ fàgail làimhe sgaoilte aig dorchadas a’ gheamhraidh agus a’ deanamh othail ri soilleireachd an earraich. Ach ma thà, chan eil dà dhòigh air nach e an rud as motha a tha ’tighinn fa-near dhuinne mar mhnathan tighe—glanadh tighe an Earraich! Anns a’ bhaile mhór gu sònraichte, tha toil aig mnathan a bhith an greim cho luath ’s a shaoileas iad gun do leag an ceò dubh grannda a bhrat air son na h-uarach mu dheireadh. Creidibh ged tha, gun cluinn sibh seanachas air an spàirn mhóir so fada mus tòisich i! Cluinnidh sibh air na sràidean iad—mnathan a’ deanamh deasbaireachd air paipear balla ’s air pent; air stuth glanaidh ’s air stuth gleusaidh. Ma dh’éisdeas sibh riutha uile, cha bhi nì ann am buth a’ mharsanta nach bi sibh a’ sireadh ’s a’ ceannach.

Bithidh fear an tighe a’ deanamh dheth nach eil anns an dol air adhart so ach seòrsa de anshocair do’m bheil na mnathan buailteach aig an ám so de’n bhliadhna! Anshocair a tha glé ghabhaltach gu dearbh! Fad seachdaine no corr, tha an tigh bun os cionn. Chan fhaighear nì ’na àite àbhaisteach. Aig ám dìnearach, cha bhi sgeul air dìneir agus feumaidh an duine bochd a bhith riaraichte le cupan tea agus ceapaire càise, ’na shuidhe air stòl anns a’ chidsin. Nuair a bhios dùil aige snàgadh as an rathad gun fhios gun fhàth, thig glaodh air e thighinn a dh’fhàsgadh phlaideachan no a ghluasad dreasair. Chan fhaigh e fiù ’s a’ phìob a lasadh no sùil a thoirt air paipear naidheachd.

ACH anns a’ bhliadhna shònraichte so, tha cuspair eile air bilean nam mnathan—Crùnadh na Banrigh. Chan eil paipear naidheachd, agus chan eil leabhran bhan a dh’fhosglar anns nach leughar mun ullachadh a thàtar a’ deanamh mu choinneamh an latha mhóir. Bithidh gach baile fad’ is farsuinn air feadh Bhreatainn gu léir a’ cur an uidheam ann an iomadh dòigh a chum gàirdeachas an t-sluaigh a nochdadh agus am meas air a’ bhanrigh òig a chur an céill. Tha na bùthan làn le cuimhneachain de dh’iomadh seòrsa—bràistean, is fàinneachan is neapaigean pòcaid cho math ri truinnsearan, cupannan is soithichean eile. Tha móran de fhasain ùra na bliadhna air an stéidheachadh (ann an dòigh air choireigin) air na fasain a bha ann ri linn nan Tudors an uair a bha Ealasaid eile ’na banrigh air Sasunn.

Ach ’s iad a bhios ’nan othail a’ chlann! Gheibh iad trì làithean far na sgoile aig ám a’ chrùnaidh agus nach mór an t-aobhar gàird-


[TD 74]

eachais sin fhéin. Chan eil pàisde de aois sgoile air feadh na dùthcha nach fhaigh cuimhneachan beag air choireigin.

Tha fios gum bi feill mhór air an telebhisean an uair a thig an t-ám. Tha mi a’ cluinntinn gum bheil ullachadh ’ga dheanamh mar thà gus cruinneachaidhean beaga a chumail ann an tighean aig am bheil telebhisean, ach feuchadh sibhse an urrainn dhomhsa smaoineachadh air aon de mu luchd-eòlais aig am bheil e. Ach mar a fhaic sinn an crùnadh, tha fios gum faic sinn sealladh beag de’n bhanrigh an uair a thig i nuas do dh’Alba anns an Og Mhìos.

THA mi a’ cluinntinn gum bheil comhairle Aitreabh nan Gàidheal an Glaschu deònach air oidhirp mhóir a dheanamh gus togalach ùr a chur an àite na seann té. Tha e coltach gum bheil an h-uibhir de chomuinn Ghaidhealach an tòir air seòmraichean fhaighinn agus gum bheil an Aitreabh, mar a tha i an dràsda, fada ro bheag. Chan eil móran Ghàidheal ann an Glaschu nach do chuir seachad feasgar mùirneach uair no uaireigin air <eng>Elmbank Street<gai>, agus ged is fheudar, is ann le seòrsa de chianalas a chuireas sinn cùl ris an t-seann togalaich. An uair a chaidh an t-àros so a cheannach an toiseach, chaidh a bhuileachadh mar chuimhneachan air na Gàidheil a chaill am beatha anns a’ cheud chogadh mhór.

Tha móran airgid r’a lorg mun ceannaichear Aitreabh ùr. Tha móran oidhirpean gan deanamh air feadh na dùthcha, agus tha mi a’ cluinntinn gum bheil Féill Mhór gu bhith ann an ath bhliadhna, anns am bi gach comunn Gaidhealach ann an Glaschu a’ co-phàirteachadh. Am bheil cuimhne agaibh air an Fhéill Mhóir a bha aig a’ Chomunn Ghaidhealach bho chionn trì bliadhna? A leithid eile mata! Agus feuch sibh fhéin gun tòisich sibh ’s an deagh ám air fuaigheal ’s air fighe.

MU’M bi Gairm an clò, ’s dòcha gum faic sibh anns na bùthan na còtaichean ùra <eng>nylon<gai> air am bheil sinn an diugh a’ cluinntinn iomraidh. Tha iad coltach ri còtaichean béin, agus gu dearbha, tha iad ag ràdha rium gum bheil e duilich feadhainn aca aithneachadh bho chòtaichean ermin, agus feadhainn eile bho chòtaichean beithir. Tha mi’n dòchas gum fainichear air a’ phrìs iad. Tha aon mhathas orra—gabhaidh iad glanadh le uisge ’s le siabunn!

NACH b’uamhasach fhéin an toiseach earraich a bh’ann le gaoith ’s le gailleann. Chan fhacas anns na paipearan naidheachd fad làithean ach sgeul air creich ’s air dórainn. Rinneadh milleadh cianail air bàtaichean iasgaich air an taobh siar, ach, taing do’n t-Sealbh, cha do chailleadh beatha mar a chailleadh an Sasunn. Am measg an fheadhainn a bha an teas mheadhon an uamhais an ceann a deas Shasuinn, bha seana bhean a Barraidh, aois ceithir fichead ’s a seachd. Fad ùine mhóir dhiùlt i a dachaidh fhàgail, oir cha bu lugha oirre-se an tuil ’s hó-ró taca ris a’ Chuan Sgìth air an robh i eòlach. Ach mu dheireadh thall thug i thairis leis an fhuachd agus thugadh air falbh gu tigh fasgaidh i. Tha sinn duilich nach cuala sinn an t-ainm aice, ach tha sinn an dòchas gum bheil i slàn fallain.


[TD 76]

Breacach
Le ALASDAIR URCHARDAN.

Ged a tha leth-cheud bliadhna co-dhiùbh bho’n cheud latha thog mi orm gu Abhainn an Fhùrnais tha mo chuimhne air a cheart cho soilleir is ged bu an dé a bha ann. Cha robh annam ach an giullan beag, le slataig chaoil chaorainn air mu ghualainn, is mu dhusan troigh de shnàth-lin ris an do shnàgail mu sheanair dubhan ceangailte ri a barr.

Chì mi fhathast an linne bhòidheach anns an d’fhuair mi a’ cheud dubadh agus as an tug mi cheud bhreac. Ged a dh’fheumas mi aideachadh an diugh nach robh e ach beag (chan eil mi ag ràdh gun dèanadh e na sia òirlich a tha laghail) bu mhór leamsa e, agus nan robh mi air mo chasan a thoirt leam dhachaidh leis bha e air tàmailt a chaomhnadh dhomh. Ach leis a’ bhreac bheag so is ann a thòisich dian-iarrtas ’nam chridhe nach fhàg mi fhad is a tha an deò annam. Shìos fodham bha linne bhrèagha eile le gorm-mhol ’na h-iochdar far am b’àbhaist do na mnathan a bhith nighe. Dh’fheumainn fheuchainn, ach gu mi-fhortanach nach ann a thug an sruth-cuairtealain timcheall an driamlach gus an deach an dubhan an sàs an aodach a bha am bogadh ann le bean Dòmhnuill, nàbaidh bun na h-ursainne. Dh’fhairtlich orm a thoirt as is shèap mi dhachaidh a’ fàgail dubhan is driamlach is slat an sud. Bha mi gabhdaireachd mu chùl an tighe is nàir orm a dhol a steach an uair a chunnaic mi bean Dòmhnuill a’ smèideadh orm. Bha i air a bhith shìos aig an abhainn, thuig i mar a bha, thug i an dubhan as an t-sàs is dh’fhàg i an t-uidheam air a’ bhruaich. “Siuthad,” ars’ ise, “falbh air t’ ais gun fhios nach fhaigh thu breac mór.” Am boireannach grinn còir, is i thuigeadh na balaich.

B’ ann am baile-monaidh chaidh mise thogail agus ged nach robh muir faisg oirnn ag iarraidh a thadhal, bha uillt is aibhnichean is lochan gu leòir a thàlaidheadh balach èasgaidh thuca. Agus ged a chì mi an diugh gur ann beag a tha na h-uillt agus gur ann cumhang a tha na h-aibhnichean cha chreid mi idir gum b’e an-caitheamh air mo shaoghal a liuthad latha chuir mi seachad orra. Is ann orra a thog mi eòlas air dòighean a’ bhric ged nach tàinig e annam gun robh mi ’ga ionnsachadh, oir ma tha thu latha an déidh latha a’ feuchainn nan linneachan is nam buinneachan leis a’ bhaoiteig chan fhada gus an aithnich thu far a bheil an t-iasg. Tha cuimhe agam air uillt air nach robh mi bho làithean m’ òige agus nan rachainn thuca an diugh bhithinn làn chinnteach chan e mhàin as an uisge as an toirinn iasg ach cuideachd as an t-seòrsa is a’ mheud a thigeadh as. Is duilich a thoirt bho’n làimh na chleachdas, ach tha barrachd air sin ann; tha seòrsa eòlais a’ fàs riut, an t-eòlas maith dh’fhaoidte a tha aig a’ chorra no aig an dòbhran, is nach urrainn duit a theagasg do chàch. Nam bithinn a’ toirt comhairle air balach chuirinn chun nan allt e leis a’ bhaoiteig. Ni iad iasgair dheth ma tha e idir ann.

Is dòcha gun canar rium gur suarach neo-inntinneach an obair do dhuine sam bith a bhith ’na shuidhe an cladach locha fad fionn shuaimhneach an latha is a shùil air àrc. Ach an fheadhainn tha ris is aithne dhaibh chan e mhàin càit am feuch iad ach ciamar a riaghlas


[TD 77]

iad àirde na h-àirce a réir na doimhne agus a réir an ama: anns an earrach tha an dubh-bhreac a’ faighinn a’ bhìdh air a’ ghrunnd agus is e an t-iasgair aig a bheil am biadhadh gu math domhain a gheibh an gad as motha. Is fheàrr leam fhein a bhith gun àrc idir. Ma ghabhas tu an cladach leis, a’ siabadh an aghaidh na gaoithe chan eil thu idir cho buailteach air a dhol an sàs anns a’ ghrunnd: saoilidh mi gur onfhadh no gluasad nan tonn a tha cumail an dubhain as na clachan. Na fàg fada am bogadh e agus an uair a thogas tu e dragh a steach e slat air an t-slait le faochaidhean beaga. Leanaidh am breac e steach ris a’ chladach agus glé thric is ann mar sin a mheallas tu am fear as motha. Ma tha an dubh-fhèath ann na caill do mhisneachd. Is minig a rinn mi an deagh iasgach ag èaladh a’ chladaich, a’ siabhadh air gach breac a chithinn ag éirigh le biathadh beag, dìreach aon bhaoiteag bheag a shiabas tu cho grinn socrach agus as aithne dhuit.

A thaobh chuileag b’i mo cheud chomhairle do dhuine sam bith: “Air na chunna tu riamh seachain na bùthan a tha reic beairt-iasgaich. Cuir g’an iarraidh leis a’ phost.” Ma théid thu do’n bhùth tha na cuileagan cho brèagha is cho tlachdmhor do’n t-sùil is nach eil diùltadh orra is thig thu aisde le làn cuairsgein de sheòrsachan nach cuir thu an sàs gu bràth. Tha leth-dusan cuileag gu leòir agus dèan seann eòlaich dhiubh as a bheil earbsa agad. Tha roghainn fhéin aig gach iasgair ach bhithinn-sa riaraichte is gu math cinnteach a iasg nam biodh agam cuileag dhubh no ruadh is i ròmach gu h-ìosal, té ghlas is dhubh le suaineadh airgid oirre ’s a’ mheadhon, is té le ite dhubh (no ruadh) is calpa airgid oirre gu h-àrd. Mhiannaichinn cuideachd roisean beag dearg an cuileig. Anns an fhoghar tha té le calpa uaine fìor mharbhtach.

A thaobh latha tha math gu breacach—is e sin ceist, agus chan eil a fuasgladh agamsa. Ach aon nì theirinn agus chan eil ann ach rud a dhearbh mi uair is uair—fhad ’s a tha a’ ghaoth ann tha gabhail air an iasg an àit-eigin air an loch. Is iomadh uair a chuala mi bhith càineadh na gaoithe ’n ear ach cha bheag orm fhìn idir i, gu h-àraidh am beul na h-oidhche, agus mar as cruaidhe agus as fuaire tha i, is ann as fheàrr leam i. Thoir an cladach leis ort is siab a mach dìreach ’na h-aghaidh (cuiridh e iongantas ort cho math is a ni thu so leis a’ chleachdadh) agus thoir na cuileagan dìreach thugad. Na biodh cabhag ort, cùm a’ dol iad is cùm am bogadh iad ach na toir spadhannan orra. Tha am breac an sin, ag obair anns an taoim a tha a’ ghaoth a’ togail air a’ chladach. Ma tha dà chuileig agad gu h-ìosal an ceangal ri chéile té an deidh té is ann as fhìor-fheàrr.

Anns an t-saoghal a tha ann is fheàirrde duine cur-seachad a bhith aige, agus dé as fheàrr na cleas a tharraingeas tu gu lochan caomh a’ mhonaidh is àile ghlan nam beann. Am fear air an gabh am breacach greim chan eil air ach leigeil leis. Ma thig e ann chan eil guth no smuain air a chaochladh; bidh am bàrr gun chur, a’ mhòine gun bhuain, a’ chlann ’san rànail is a’ bhean ’na bantraich. Ach is coma leis-san, tha sìth is sàmhchair is obair thaitneach aige far a bheil e, is ged a thigeadh e dhachaidh gu cànran-teallaich, nach milis an cadal, nach inntinneach an oidhche a thoirt air bruadar mu lochan a tha fhathast ri’m feuchainn is bric mhóra a tha fhathast ri an teumadh.


[TD 79]

A’ Mharag
Le CEIT NICDHOMHNUILL.

“’S fheudar gum bheil Iain Mór gu bhith ri marbhadh” arsa Domhnull ’se tighinn dhachaidh feasgar an t-seachdain so chaidh. “Chunnaic mi e a’ tighinn a nuas am bruthach agus caora aige air ceann ròp.”

“Gu sealladh an t-Àgh orm” arsa mi fhìn “chan iongnadh ged a tha pluicean a’ tighinn air fhéin ’s air Màiri. Chan eil mìos bhon mharbh e molt na bliadhn’ ùire agus bha ceathramh—mur an robh an corr—aige de mhart Uilleim Thormoid.”

“Gu dearbh matà,” arsa Domhnull, “cha chuir i so móran sail orra. ’Se mo bheachd fhìn gur e cho caol ’s a bhà i a thug air a toirt dhachaidh.”

“O, siuthad thusa, Dhomhnuill,” thuirt mi fhìn, “ach tha mise fada ceàrr mur a bheil rudeigin fo’n eun aig Màiri.”

Shaoileadh sibhse leis mar a tha mise a’ bruidhinn gur ann a tha mi fhìn ’s Màiri a mach air a chéile. Ach ’sinn nach eil. Tha meas mór agamsa air a’ chreutair ach tha i eagallach falachaidh ann an cuid de rudan. Ach so aon rud anns nach leigeadh i leas a bhith falachaidh no falachaidh; ma bha i an dùil ri marbhadh na caorach a chleith ormsa bha i fada fada ceàrr. Gabhaidh a leithid cleith air Lloyd George bochd (ged nach e an Lloyd George a b’aithne dhuinne a th’ann) ach cha ghabh e cleith air Ceiteig. Agus, co-dhiùbh, chan eil uair a mharbhas sinne beathach nach eil ise a’ faighinn deagh chaob dheth. Ach tha mi a’ cur stad air mo sheanchas . . . .

Nis tha e mar chleachdadh agam-sa bho chionn mìos an so, a bhith dol a null a thigh Iain a h-uile feasgar Di-Ciadain a dh’éisdeachd ris an t-searmon Ghàidhlig air an radio. Chan eil an te againn fhéin ag obair bhon a chur Domhnull air dòigh i, ach, co-dhiùbh, ’s ann is math leamsa sgrìob a thoirt a mach. ’S ann ainneamh a bhios Domhnull a stigh mu’n ám ud de’n latha, agus chan eil blas air searmon an uair nach eil cuideigin còmhla riut.

Mar sin, cha b’e droch rud sam bith a bha ’nam bheachd an uair a thug mi ceum a null gu tigh Iain Mhóir feasgar Di-Ciadain. “Ach a Cheit” arsa mise rium fhìn” ’s dòcha nach e searmon a bhios air aire dhaoine an diugh!” Agus mar a thubhairt b’fhìor.

Cho luath ’s a nochd mi a steach thàinig am fàileadh mharag a b’uamhasaiche orm, agus an àite a bhith ’na suidhe gu stòlda ’s am Biobull ’na h-uchd ’s ann a bha Màiri ’na fuil ’s na fallus a’ fuaigheal na maodail mhóir. Bha poit a’ plupadaich air an teine, agus air an dreasair mu mo choinneamh bha truinnsear agus trì maragan eile air. Thug i leum gus a chur am falach ach bha i tuilleadh ’s fada. Chunnaic Ceit ’na bha ri fhaicinn! Thug mi’n aire ’s an dol seachad gun robh móran treallaich mun bhòrd nach fhaca mise riamh a’ dol am broinn maraig, ach cha do leig mi dad orm.

“Chan eil fios có tha searmonachadh an diugh?” arsa mi fhìn ’s mi cur dhìom mo chòta.

“O” ars’ ise “chan eil biùc aig an radio an diugh. Theirig e leis na h-òrain Ghàidhlig oidhche Di-Luain ’s tha mi eagallach tàmailteach.” Thuig mi fhìn glé mhath gur e ’bhreug a bh’aice ach


[TD 80]

cha do leig mi dad orm, ’s chùm ise oirre. “Am bheil thu tighinn a nall an ath oidhch? Tha oidhche mhór gu bhith againn.”

“O” arsa mise “gu dé so?”

“Tha sinn a’ deanamh suipearach mar chuimhneachan air prìomh bhàrd ar dùthcha.”

“Gu dearbh” arsa mi fhìn “Màiri Mhór nan Oran.”

Nam faiceadh tu am plìon a thainig air a h-aodann. “Obh, obh, chan i—ach Rob Burns!”

Tha mi cinnteach gun robh i an dùil nach cuala mise guth riamh air Rob, ach clan eil Ceit cho gorm! An uair a bha mise òg, bha fear Gallda a’ suirghe orm agus bhiodh e an còmhnaidh a’ seinn òrain a bha ag ràdh gun robh mi coltach ri ròs dhearg, dhearg, agus ’se Burns a rinn e. Cha mhór a b’fheàirrde am fear Gallda sin ma tha, an uair a thàinig Domhnull leis na h-òrain Ghàidhlig.

Ach, co-dhiùbh, cho luath ’s a dh’ainmich Màiri Rob Burns thuig mise nach e marag a bha Mairi a’ deanamh ach haigis! “Gu dearbh mata” arsa mi fhìn “b’fheàrr dhut gu mór cuimhne a chumail air bàird d’eilean fhéin, ’s cha leigeadh tu leas caora no molt a mharbhadh. ’S airson na haigis a tha sin—bhiodh cho math dhut a deanamh ann an té de na stocainnean glùine aig Iain.”

Cha do chòrd sud rithe. Ach bha mise coma co aca. Thilg mi orm mo chòta ’sa dh’fhalbh mi. An uair a dh’innis mi do Dhomhnull mar a bha, rinn e mothal gàire. “Maragan no haigis dha bheil agad oirre, cha robh de gheir anns a’ bhrùid ud na lìonadh caolan. Feumaidh gur e té de na mulachagan làrd a thainig air an tràigh a tha i a’ cur gu buil.”

Thainig oidhche Di-ardaoin ’s thog mise orm. Cha b’e cho deidheil ’s a bha mi air a’ haigis, no idir idir cho deidheil ’s a bha mi air bàrdachd Burns a chuir a mach as an tigh mi, ach dìreach gum bu mhath leam fhaicinn gu dé bha dol air adhart ’san tigh thruagh ud.

Mar a bha mi an dùil ’s e uaislean na sgìreachd a bha’n làthair. Bhà’n dotair ann leis an fhéileadh, ’s gu dearbha ’s olc a thig e air iosgaidean caola. Bha am maighstir sgoile ann agus a’ bhean, agus am bàillidh ’s a bhean cuideachd. Bha slaoid mhór eile ann nach do dh’aithnich mise gus an do dh’innis e fhéin dhomh gur ann ag obair aig an <eng>‘hydro’<gai> a bha e. (’S e mar a gheibh Màiri a stigh air a h-uile duine!) Bha feadhainn eile ann nach robh cho uasal—mar a bha mi fhìn is Curstaidh Neill ’s am polasman, ’s tha mi cinnteach nach e na bha de dh’iarraidh oirnn a dh’fhàg ann sinn.

’S ann shìos anns an rùm a bha’m bòrd air a shuidheachadh. ’D eile ach an rùm! Cha robh teine ann riamh o’n latha bha iad a’ glanadh simileir a’ chidsin an uiridh agus gu dearbha cha robh e ach gu math aognaidh. Bha na boirionnaich eile air chrith ’nam muilcheanan goirid ’s bha mi fhìn glé thoilichte gun do do chuir mi orm an cardagan cloimhe.

Ach ’s ann an sud a bha ’m bòrd! Cha robh aon chàil air a rinn Màiri fhéin ach aon fhoileag thruagh. Bha eallach a croite de bhrioscaidean a Cho-op aice agus bonnach milis eile a bha an uinneag bùtha Choinnich bho chionn corr is mìos. Bha mise de’n bheachd, a réir ’s mar a bhithinn a’ leughadh anns na paipearan naidheachd, nach bu chorr rudan grinn mar sud a bhith aig suipear Burns—chan e gun robh


[TD 81]

iad cho uamhasach grinn, ach bha iad, mar gun canadh sibh, as an rathad.

Cha robh sgeul air bean tighe! Ach bha Iain truagh a’ praoisgeil beurla cho math ’s a b’urrainn dha ri fear an <eng>“hydro,”<gai> ach bha mi fhìn a’ crac anns a’ Ghàidhlig ri Curstaidh Neill. (Tha e uamhasach duilich Beurla a bhruidhinn ri feadhainn as aithne dhut!)

Sùil dhan tug mi fhìn air Curstaidh, nach ann a chunnaic mi i a’ cuimseachadh a beòil gu toiseachadh air Beurla ri fear an <eng>“hydro,”<gai> ach an àite sin nach ann a rinn i an tapag a b’uamhasaiche an uair a chualas ràn na pìoba móire anns a’ chidsin. ’S e cheud rud a thainig a steach orm fhìn gur i Màiri a bha ’dol a nochdadh le na duis air a gualainn (duis na pioba tha mi a’ ciallachadh) ach cha b’ì! Nochd Aonghas Chaluim a steach le seann deise <eng>Home Guard<gai> air agus fuaim aige air “Bùth Dhomhnuill ’Ic Leòid.” Có a bh’air a chùlaibh ach Màiri le dreasa mhór dhubh oirre a cheannaich i an uair a chaochail a màthair agus aiseid mhór liath aice os cionn a cinn. A leithid de shealladh chan fhaca mise riamh. Bha mo shùil fhìn air a’ mharaig mhóir uamhasaich a bha a’ rolladh air ais ’s air adhart air an aiseid, agus bha e cho math gun robh. Tha e coltach gun robh an cù ’na laighe fo’n bhòrd agus an uair a chuala e an t-sraoilich leig e glamhadh as agus rinn e mach mu chasan Màiri. Sud a mach a’ mharag agus bha e cho math gun robh mise ann gus a glacadh ’nam achlais. Cha bu mhisde a’ mharag dad a turus ach a mhàin gun robh i rud beag mollach an déidh a’ chardagan agamsa. Co-dhiùbh no co-dheth, chàirich sinn air a’ bhòrd i ’s shuidh sinn a steach. “Siuthad Iain” arsa Màiri “dean an t-altachadh.” Dh’éirich an duine bochd agus thug mi fhìn an aire gun robh rudhadh air a ghruaidh nach robh uile gu léir nàdurra, agus thuirt mi rium fhìn gur ann a’ dol a dh’fheuchainn air an altachadh anns a’ Bheurla a bha e. Ach feuch an ann. Cha b’e Beurla no Gàidhlig a bh’aige ach rann beag goirid nach tuigeadh duine sam bith. “Obh, obh,” arsa mise rium fhìn, “mar a tig breitheanas air an tigh so, chan eil guth ri ràdh.”

Thug mu sùil air Bean Alasdair Ruaidh ann an dùil gum biodh ise cuideachd a’ gabhail uamhais, ach nach ann a thionndaidh mo laochag ri Alasdair agus ars’ ise “’Se altachadh Bhurns fhéin a tha sgiobalta ’s chan e na rannghalan a bhios tusa a’ deanamh.” Nach beag a dh’fhios aig duine có th’aige!

Thòisich roinn na maraige agus dh’aithnich mi fhéin ’s a spot nach robh an dòigh cheart aig Màiri air roinn no air riarachadh. Ciamar a bhitheadh—te nach robh aig a cosnadh riamh mur do rinn i latha sgùraidh anns a’ mhansa. Bha i a cheart cho Gaidhealach mun ghnothaich ’s ged nach biodh ann ach i fhéin ’s Iain, ’s bha sin Gaidhealach gu leòir.

Cho luath ’s a bhlais mi air a’ mharaig thuig mi gur e’n fhìrinn a bh’aig Domhnull mu chor na caorach. Cha ghann nach robh i bog plannach ach dh’aithnicheadh duine sam bith nach b’e geir cheart a bha innte. Ach bha a h-uile duine cho trang ’ga sticeadh sìos ’s nach robh guth ’ga ràdha, agus thuig mi fhìn glé mhath nach robh i a’ còrdadh ri duine ach Màiri fhéin agus fear an <eng>“hydro.”<gai> Bha ’n seabhaltach ud a’ dol rithe mar nach fhaca e greim bidhe riamh agus thuirt mi rium fhìn gur e Sasunnach a bh’ann.


[TD 82]

[Sanasan]


[TD 83]

An uair a bha a’ chuirm seachad thòisich an òinseallachd cheart. Dh’éirich am maighstir sgoile agus rinn e òraid mhór mu dheidhinn a’ bhàird. Tha mi cinnteach gun robh na bha an duine ag ràdha ciallach gu leòir, ach ’se bha eagallach a bhith faicinn Màiri a’ gnogadh a cinn mar gum biodh i aig coinneamh cheist. Cha robh ceòl sgur aig a’ mhaighstir sgoile ’s bha mi fhìn glé thoilichte an uair a bhuail an aileag e agus a b’fheudar dha suidhe. Thuirt an dotair beagan an uair sin agus ’s ann a theab cuairt tighinn orm an uair a ghairm e air bean an tighe gus rann a thoirt dhuinn. Ach, feuch thusa, dh’éirich Màiri aig ceann a’ bhùird agus an déidh casad beag no dhà a dheanamh—a bheireadh a chreidsinn ort gun robh i eòlach air bruidhinn—thòisich i air <eng>“Tam o’ Shanter.”<gai>

Thug mise uinnleag do Churstaidh Neill, agus ma thug, thòisich a’ phraoisgeil. Bheirinn rud sam bith air a bhith air taobh eile an doruis. Ach chùm Màiri roimpe agus ghabh i dà cheathramh de’n rud a bh’ann agus dh’aithnich mi fhìn gun robh e failleachadh oirre. Dh’aithnich agus an dotair, agus thòisich esan air bualadh nam bas feuch an saoileadh daoine gun robh i ullamh.

Gann a chreidinn mo chluasan an uair a chuala mi an dotair a’ faighnich dhiom fhìn an gabhainn rann. Nise, cha do choisinn mise bonn òir riamh ach ’s math as aithne dhomh puilleachdan beag òrain a ghabhail, agus leis mar a bha mi air mo thàmailteachadh nach ann a thuirt mi gun gabhainn “Ged tha mo cheann air liathadh.”

Thainig plìon air aodann Màiri, agus thainig e fodham té de bhrioscaidean a Cho-op a thoirt dhith eadar an dà shùil, ach chum mi orm agus an uair a ràinig mi an rann mu dheireadh—

“’S na Sasunnaich air am fuadach
A Eilean uain a’ cheò.”

thug mi sùil mhì-cheutach air fear an <eng>“hydro”<gai> ach bha ’n trusdar ’na chadal.

Chan eil fios dé cho math ’s a chòrd mi ris an dotair ’s ris a’ mhaighstir sgoile—’s aithne dhoibhsan rud math an uair a chluinneas iad e—ach bha mi air mo thàmailteachadh an uair a dh’iarr an dotair air a’ Ghall dùsgadh agus fear de dh’òrain Burns a thoirt dhuinn.

Dh’éirich esan. Rinn e meuran mór agus shéid e ’shròn agus thug e sùil ormsa. Cha do thuig mi fhìn carson an toiseach, ach nach ann a rinn an trusdar òraid bheag ag innse gun robh e anns an Eilean an uair a bha e ’na bhalach agus gun gabhadh e òran a bhiodh e a’ gabhail an uair sin. Cha do shaoil mi fhìn dad de’n rud a bh’ann, ach nach ann a thòisich e agus e a’ sìor choimhead orm. Agus am bheil fios agaibh dé a ghabh e? Ghabh an t-òran ud a dh’ainmich mi, mun ‘ròs dheirg, dheirg’ agus ’s ann an uair sin a dh’aithnich mi có a bh’agam!

Cha do rinn mi dad ach leum gu mo chasan agus a ràdha ri Màiri nach robh mi gu math. Rinn mi air an dorus agus dhachaidh gu Domhnull cha luath ’s a b’urrainn dhomh. Ars’ esan an uair a nochd mi, “An cuala tu có a tha ’s a’ bhaile, a Cheit? An Gall grannda ud a bhiodh a’ gabhail òrain Bhurns dhut mun tàinig mi fhìn an rathad!” Rinn Domhnull snodha gàire, ach cha do leig mise smid orm.


[TD 86]

An Sgeilb Leabhraichean

<eng>“Island Heritage,”<gai> le <eng>William Cubbon. (George Faulkner & Sons, Ltd., Manchester, 16. 18/-.)<gai>

’S e cuis-iongnaidh a th’ ann, nuair a smaoinicheas sinn air, gu bheil eilean beag, nas lugha ann am meudachd na Ile, ’na laighe eadar Alba, Sasunn is Eirinn, a ghleidh chun an là-an-diugh móran de a shaorsa is a nàisinneachd, agus nach do leig e fhéin riamh gu tur fo chuing Bhreatainn. ’S e sin Eilean Mhanain, no a réir an sgrìobhaidh fhéin Ellan Vannin.

Chan eil duine thogas an leabhar, <eng>Island Heritage,<gai> nach fhaigh solus ùr, beag no mór, air eachdraidh is staid an eilein sin. Bu chòir do mhuinntir Innse Gall gu h-àraidh suim a ghabhail de’n eachdraidh sin, oir fad trì cheud bliadhna bha na h-Eileanan a Siar agus Eilean Mhanain ’nan rìoghachd air leth bho Albainn. Bha am Pàrlamaid fhéin aca, an <eng>Tynwald<gai>, is an righrean fhéin, is tha móran diubh sin air an adhlacadh an I Chaluim Chille. ’S an là sin, ’s e na <eng>Sudreys<gai>, no <eng>Sudreyjar<gai>, a theirte ri Innse Gall, agus tha an t-ainm air a ghleidheadh fhathast anns an sgìre easbuigeach <eng>Sodor and Man.<gai>

Ma dh’fhàg na Lochlannaich iomadach comharradh air cuid de na h-Eileanan a Siar, mar a tha Leódhas, dh’fhàg iad barrachd air Eilean Mhanain, agus tha an sluagh an sin an diugh fada nas mothaichaile air a sin, agus a’ deanamh barrachd uaill as. Ma thàinig na Lochlannaich a spùinneadh an toiseach, thàinig iad mu dheireadh a lorg fearainn is dachaidh, is thàinig sochairean an déidh a’ chreachaidh. Dh’ionnsaich iad fhéin is dh’ionnsaich iad do chàch. Tha so aithnichte anns a’ chunntas a tha Mgr. Cubbon a’ toirt air an obair-shnaidhidh is an obair-ghràbhalaidh a tha fhathast ri fhaicinn air seann chlachan-uaghach is chroisean ’san eilean. Tha feadhainn diubh sin a’ dealbh-riochdachadh nan seann sgeulan Lochlannach, mar a tha an <eng>Volsunga Saga<gai>, fada mus robh iad air an cur an sgrìobhadh an Lochlainn no an Innis-Tile.

Bha Mgr. Cubbon ’na cheann air a’ Mhuseum Mhanainich, agus tha e eòlach air seanadaireachd <eng>(archaeology)<gai> an Eilein. Ach tha e cuideachd ag innse móran mu eachdraidh an Eilein, anns na seann làithean, agus a rìs nuair a bha e an seilbh nam Morairean Stanley agus Diùcannan Athoill, agus gu ruig an là-an-diugh. Tha cunntas ann air a’ Phàrlamaid aca, air bathar is marsantachd, air a’ Mhuseum, air litreachas an eilein, agus air daoine ainmeil na dùthcha.


[TD 87]

Ma tha coire ri fhaotainn air an leabhar, ’s e gu bheil an t-ùghdar cho làn de euchdan a dhaoine. Dh’fhaodadh nach fheàirrde an eachdraidh sin corr uair, ach gabhamaid a leisgeul. Chan eil an leabhar gun àbhachd. So eadar-theangachadh air na tha sgrìobhte air clach-uaghach an Easbuig Rutter:

“Anns an tigh so a ghabh mi o’m chompanaich, na cnuimhean beaga, tha mise, Sam, le cead Dhé Easbuig air an eilean so, ’nam laighe an dùil ri ais-eirigh fhaotainn. Stad, a leughadair! Thoir sùil is dean fanaid air Pàilis an Easbuig. Chaochail e air an 30mh de’n Mhàigh, 1662.”


<eng>“The Scottish Islands,”<gai> le George Scott-Moncrieff. (Batsford, 1952.)

Tha ughdar an leabhair bhrèagh so e-fhéin eòlach air a bhith a’ fuireach air eilean—Eilean Eige—agus chan eil a’ bheag de na h-eileanan a tha e a’ deanamh luaidh orra air nach do chuir e cas uair no uair-eigin. Theagamh gu bheil cuid dhiubh nas dlùithe do a chridhe na cuid eile. Dh’fhaodadh gur h-fheàrr leis Arcaibh na Innse Gall, agus gur h-iad na h-eileanan Caitligeach as motha ghluaiseas aigne na na h-eileanan Pròstanach. Dh’iarramaid an cuid de earrannan tuilleadh eòlais air na daoine agus nas lugha air na h-eòin. Ach feumaidh fear-sgrìobhaidh a leithid so de leabhar srian a leigeil le a mhac-meanmain far an fheàrr a dh’fhuilingeas e e, air eagal gum fàs an luchd-leughaidh sgìth de dhabhdail.

Tha móran aig Scott-Moncrieff ri ràdh mu chumadh na dùthcha is mu chumadh nan togalaichean a tha air feadh na dùthcha. Tha e mion-eòlach air gach rian-togalachd a bha air a chleachdadh an Albainn, air tigh no air eaglais, agus mar sin tha e ’na fhear-iùil ealanta gu broch ann an Sealtain, no Cathair-eaglais an Naoimh Magnus an Kirkwall, no Tur Chliamain ’s na Hearadh.

Ach ma tha <eng>bête noire<gai> aige os cionn chàich, ’s e sin an tigh ris an can an sluagh <eng>prefab.<gai> Tha e a’ cur cais is fearg air gu bheil an leithid air brùchdadh a mach air cneas glan na Gaidhealtachd. Ach chan eil an sin, tha e ag ràdh, ach aon de na dòighean anns a bheil truailleadh nam bailtean móra, na truailleadh <eng>“Industrialism”<gai> a’ tighinn oirnn—biadh an canastairean, aran air fhuinne mu dheas, paipearan is leabhraichean is dealbhan air an seotadh oirnn ann an cànain nach buin dhuinn is gu tric air cuspairean nach fhiù.

Agus cuide ri sin uile tha faisg air ceud dealbh, thall ’s a bhos air feadh nan eileanan. B’fhiach an leabhar a cheannach air an sgàth-san fhéin.


<eng>“Scotch,”<gai> le Sir Raibeart Brus Lockhart, K.C.M.G. (Putnam, 15/-.)

Uisge-beatha! Chan eil dad mu dheidhinn deoch nàiseanta na h-Albann nach eil air a chur sios ann an dubh ’s an geal an so. Chan e fear gun eòlas a dh’fheumadh feuchainn ri eachdraidh an uisge-bheatha a chur an clò, agus chan e fear gun eòlas a rinn sin ann an so. Chan eil seòrsa de uisge-beatha air nach eil an sgriobhaiche eolach, agus chan eil seòrsa air nach eil e a’ toirt iomradh. Blas, cosguis, dath, deanamh—tha iad mu ar coinneamh ann an so, agus


[TD 88]

chomhairlicheamaid dhuibh an leabhar so a cheannach agus a leughadh gus feasgar fliuch a chur seachad ged nach blaiseadh sibh air a chuspair gu brath. Tha sinn fior thoilichte fhaicinn cuideachd, gun d’thugadh a mach clò-bhualadh eile de aon de leabhraichean eile an ughdair so—<eng>“My Scottish Youth.”<gai> Tha e air a chur a mach leis na clo-bhualadairean so shuas aig pris, 7/6.

Anns an dol seachad, tha aon leabhar eile a thainig ’n ar rathad a bu mhath leinn ainmeachadh. Còrdaidh e ruibh ma tha ùidh agaibh ann an sealg agus anns an toileachas a tha co-cheangailte ris. <eng>“No Sportsman At All,”<gai> le J. K. Stanford. Faber & Faber, 18/-.


“Eilean Fraoich.” (Bho’n <eng>Stornoway Gazette, 67 Kenneth Street,<gai> Steòrnabhagh, 3/-.)

Bho a thàinig “Eilean Fraoich” a mach aig ám na Nollaige, faodaidh gun saoil cuid gum bheil e anmoch ’s an latha gus iomradh a thoirt air. Ach chan eil. Tha “Eilean Fraoich,” a thaobh crutha agus sgrìobhaidh, ùr bho dhara ceann na bliadhna chun a’ chinn eile, agus gu dearbha, bho bhliadhna gu bliadhna.

Is e so an dara uair aig Gasait Steòrnabhaigh am bliadhnachan taitneach so a chur a mach, agus is e rùn an fhìr deasachaidh (an sàr sgrìobhaiche sin Seumas Grannd) dealbh shoilleir a chlàradh de bheatha agus de chaithe beatha nan Eileanan, agus Eilean Leódhais gu sonraichte. Tha còrr agus trì fichead dealbh an so—a’ toiseachadh leis a’ Bhanrigh a’ bruidhinn ri banaltruman Leódhasach agus a’ crìochnachadh leis an t-sàr ghaisgeach, am Polasman Iain Macleòid, a chaill a bheatha an ceann a dhleasdanais an Glaschu. A thuilleadh air a sin, tha againn suas ri fichead earrann sgrìobhaidh—earrannan geur-thuigseach taitneach agus earrannan aotrom éibhinn. Ach saoileam gur e call a tha ann nach eil eadar na clàran ach aon earrann bheag Gàidhlige. Co-dhiùbh no co-dheth, so leabhar a bu chòir a bhith air sgeilpe an dreasair aig a h-uile Leódhasach agus Hearach, agus leabhar a bu chòir a chur gu gach caraid thar chuain. Tha e ri fhaotainn bho oifis a Ghasait an Steòrnabhagh, agus cuiridh trì sgillinn ’s bonn nan sia a bharrachd air na trì tasdain gu ceàrna sam bith de’n t-saoghal e.


<eng>“Herdsmanship,”<gai> le Newman Turner.
(Clò-bhuailte le Faber & Faber, 18/-.)

Cha robh Newman Turner ach cóig bliadhna dh’aois an uair a bhleoghain e a cheud bhó. Aig dà bhliadhna dheug, bha e a’ bleoghan dusan ’san latha agus bho’n uair sin cha tug e sùil riamh air ais; an diugh tha e am measg an fheadhainn as eòlaiche ’san t-saoghal air crodh bainne. Anns an leabhar so, tha e a’ toirt dhuinn comhairle air àrach is togail chruidh bainne agus, a bharrachd air a sin, iomradh air galairean laoigh is chruidh agus air an leigheas. Chan eil rùm an so gu leudachadh air maitheas agus grinneas an leabhair, ach theireamaid so—gum bu chòir e bhith ri laimh a h-uile duine a tha idir an sàs an crodh.
