[TD 9]

Air An Spiris

O chionn ghoirid chuir Siorrachd Rois duine an sàs anns an obair a ghabhadh os làimh an Siorrachd Inbhir Nis o chionn grunn bhliadhnachan: ’se sin, an cothrom as fheàrr a thaobh cainnte a dhealbh do chloinn Ghàidhlige ann an sgoiltean na siorrachd. Bu mhath leinn meal-an-naidheachd a chur air Mairead NicAsgaill, a ghabh an obair so os làimh.

A bheil e fìor, mar a chualas, nach eil na Leódhusaich cho déidheil ’s a tha na h-Uibhistich air Gàidhlig a thoirt do ’n chloinn anns an sgoil. Ma tha so fìor, tha dà cheist ann a bu chòir a bhith air an cur ’s air am freagairt. ’Se a’ chiad cheist, Carson nach eil iad cho déidheil? A bheil eagal orra fhathast gum bi a’ Ghàidhlig ’na cnap-starra; gun ionnsaich a’ chlann nas fheàrr ás a h-aonais? Tha e coltach nach e so idir a tha iad a’ lorg an Siorrachd Inbhir Nis, no anns a’ Chuimrigh, no an <eng>Switzerland<gai>.

’Se an dara ceist, Có tha an aghaidh nan dòighean ùra ann a bhith teagasg na Gàidhlig? An e Comhairle an Fhoghluim, no coimitidh no fear-dreuchd anns an t-siorrachd? An e an luchd-teagaisg fhéin, ’s mas e, an e an fheadhainn òga no an fheadhainn aosda?

Tha e ceart gum biodh na ceistean sin air an cur ’s air am freagairt. Tha cuireadh ga thoirt do dhuine sam bith á Siorrachd Rois a bheachdan air na gnothaichean so a chur an céill ann an Gairm. Mas e duine gun Ghàidhlig a th’ ann, ni sinn eadar-theangachadh air a’ Bheurla aige.

Ach tha dòighean ann nas feumaile na so. Tha móran eòlais agus fiosrachaidh aig muinntir Siorrachd Inbhir Nis mu ’n chuspair so. An teid Comhairle an Fhoghluim an Siorrachd Rois a shealltainn air na sgoiltean Gàidhlig an Uibhist ’s anns na Hearadh? An toir iad cuireadh do Shiorrachd Inbhir Nis feadhainn de ’n luchd-teagaisg Ghàidhlig aca a chur greis a Leódhus, agus feadhainn de na Leódhusaich a chur greis a dh’ Uibhist? Agus an sìn an dà shiorrachd làmh a’ chàirdeis gu muinntir Earraghaidheil is Chataibh? Tha a’ Ghaidhealtachd air fàs cho beag a nis ’s gum bu chòir dhi bhith aonaichte. Có ghabhas a’ chiad cheum air an t-slighe so?

[TD 11]

BHA E DONA LEIS
Leis A’ BHARD BHOCHD

(Na deilbh le Morven Chamshron)

BHA Coinneach ’na shuidhe ris a’ bhòrd fo ’n uinneig, a shùil gun fhiaradh air luib an rathaid, is inntinn a’ dol cho luath ri na luin. ’N dùil an tigeadh i, nan tigeadh cuin? Bha càr cho luath an diugh ’s gum biodh e seachad fhads a bhiodh e a’ biortalachadh an teine. Robh duine idir a’ gearain anns a’ bhaile a bha cur feum air ban-eirdinn! Nach robh a thìde aig bean Aonghais Ruaidh laighe. Bha coltas oirre bho chionn fhada, ach bha ise cho tiugh i fhéin ’s có chuireadh geall air a h-uair. Carson nach robh i cur fios na bu trice air an aon te a bheireadh cuideachadh dhi ’na trioblaid? Mòr; Mòr Ros; Mòr Ros á Uibhist. Uibhist nam ban òga. Dé thug air Comunn nam Banaltrum te cho àlainn tàlaidh a thoirt an so a bhuaireadh gillean na sgìre. Mòr Ros. Nach robh Mòr Ros eile ann an eachdraidh a thàlaidh òganach eile chum na crìche; agus bàrd cuideachd. Dé an t-seòltachd a fhuair iad le chéile airson bàird a chur fo gheasaibh gu dùsgadh annta faireachdainnean cho dórainneach agus cho bòidheach. Ach có an cridhe nach gluaiseadh gu dàn fo bhuaidh dearg-bhilean cho tairiseach is balbh-chuireadh bho shùilean cho tlàtha ’s bho chuailean cho rìomhach ’s nach gabh e dheilbh am briathran:

Chì mi camhanaich a’ Chéitein ’na do chuailean dualach àrbhuidh, dòrtadh. . . . .

Dòrtadh; chan eil dòrtadh freagarrach idir. Ruith. Ruith sìos ’s a’ tilleadh air ais air fhéin mar òr-shruth gealaich an luasgadh mara oidhche foghair;

[TD 12]

Chì mi camhanaich a’ Chéitein
’na do chuailean dualach àrbhuidh,
casadh fàinneagach gu d’ ghuailnean
’g iadhadh gruaidhean buadhmhor àlainn:

Gruaidhean; am bheil an leithid air t’éile? Bilean; “dearg-bhileach bhlàth.” Nuair a labhras i m’ ainm, a Choinnich Choinnich Uisdein, ga shìneadh a-mach ’na dòigh labhairt bòidheach fhéin, a bilean tarraingeach a’ lurcadh mar le pòg dhomh. Pòg. (Chrath e a cheann mar gum biodh e mar so faighinn cuidhteas droch smuain) A Choinnich Choinnich Uisdein; pòg eile. Chan fhaigh mi nis ás m’ inntinn e. A CHOINNICH CHOINNICH UISDEIN; pòg eile. Ach dé ’n cron a th’ ann. Chan fhaigh ise mach mo smuaintean-sa gu bràth, ’s cha smaoinicheadh i gum biodh an leithid agam, ise, te anns nach do thuinich droch smuain a riamh no smuain air pòg os cionn pòg neo-chiontach an naoidhein, ’s gun t’éile air an t-saoghal no an eachdraidh a bheir bàrr oirre ann am maisealachd no am beus, feartan-buairidh a tha ga mo léireadh:

Móralachd do mhais ’s do bheusan,
b’ iad fir-reubainn mo cheòl gàire,
dh’ fhàg mi luaineach gun ceann-réise,
triall an éis bho dh’ eur thu gràdh dhomh:

So i. Chan e. Càr Uilleam Iain Dhoilligean. Tha iad cho coltach ri chéile. Cha bu chòir sin a bhith; bu chòir do chàr ban-eiridinn bhith somhraichte bho chàch ach am faiceadh dàimh nan euslainteach bho fhad ás gu robh faochadh air an t-slighe. Faochadh. Có a leigeadh ás a ghréim air an t-saoghal so is ise bhos a chionn. “Am faigh mi chaoidh ás m’ inntinn d’ aghaidh mhìn a bha gun ghruaim.” Có a sgrìobh sud? Ge be có e tha fìor cho-fhaireachdainn agam-sa ris. Nach iongantach an rud e. ’N uiridh cha robh i ann; am bliadhna tha i ’g iadhadh ’s a’ cuairteachadh gach nì. Ach càite bheil Iain Mór a’ dol? Tha mi an dòchas nach ann a so tha e tighinn. Bidh mi seachd sgìth ga mheigidich mus smaoinich e air falbh gun nì ’na cheann ach caora. ’N dùil a bheil gaol aige air Oighrig. ’N dùil an robh; tha loma-làn a sgùird aige innte ’n diugh ’s i cho tuilear; bha i gealltainn sin bho h-òige. ’N dùil dé man a shealladh i ann an deise ban-eiridinn. Mo chreach! Poca salainn air muin poca salainn air muin dà phoca shalainn. Tha a shùil chun na h-aibhne; ’s math sin. Càr eile—Tuid, càr an doctair. Mu stadas e anns a’ bhaile co aige tha fios nach bi feum oirre-se cuideachd. Cha do stad. Dé an t-àm aig am bi “<eng>flu<gai>” trom.

[TD 13]

Eisd; na toir smuain air a sin; thig breitheanas ort; cuimhnich na dh’ fhuiling thu leis an uiridh. Cha robh ise ann aig an àm; nam bitheadh có a dh’ iarradh a dhol air a chasan. Có nis tha so. Dòmhnall Beag Chaluim; dé stiùir an taobhs’ an dràsda e. Toidh; an aire nise; na can e; leig ort nach cuala tu gu robh sùil aige innte, ’s gu bheil e céilidh oirre gu tric anns a’ “chottage.” Bha e aon uair ann co-dhiù; chunna mi fhìn a’ tighinn ás e le luideig mu mheòir; leisgeul. Aois deich bliadhna fichead; nas òige na leth mo bhliadhnachan; mi-fhìn ’s an fhicheadamh linn na co-aoisean; rugadh sinn an aon oidhche. ’N dùil an ann ga feitheamh a tha e; co air a bhios iad a’ bruidhinn: cha bheag sin còmhraidh a ruitheas airsan; ga mealladh; dé an earbsa chuireas te sam bith ann an seòldair; eadhon te ghrànda. Dé ged a chunnaic e móran de ’n t-saoghal; dé sin an coimeas ri eòlas nam bliadhnachan. Bidh ruith gu leòr air a theangaidh, cha ghann sin; ach chan eil ise cho faoin ’s gun creid i chula rud—càr eile—cha bhiodh i air an inbhe a tha aice a ruigheachd gun cùl an fhacail a thuigsinn. Ach tha ’n òige aige, an òige ’s an teanga; an òige ’s an teanga is iteagan bòidheach an eòin a bha fad ás. Tha iad ag radh gu bheil e falbh a rithist; tha e fhéin ag radh nach eil. Cha chùm ise air ais e co-dhiù; cha toigh leatha bhith faicinn duine òg sam bith le chasan anns a’ ghrìosaich; cha chùm “<eng>subsidy<gai>” mholt tigh a’ dol. Nam b’ e bhliadhnachan a bhiodh agam-sa càite nach rachainn gu ulaidh an t-saoghail mhóir a thrusadh gus a dhòrtadh mar ìobairt-gràidh aig a casan:

B’ aotrom shiùbhlainn muir is mòinteach,
beag mo chùram do gach gàbhadh,
nam biodh dùil do rùin gam’ stiùireadh
dh’ ionnsaigh cala dhlùth do bhràighe:

Bràighe; bràighe; tha mi fàs ro dhàna; feumaidh mi glas-ghuib a chur air mo smuaintean neo bidh mi ro ’n a’ ghaoith; samhlachadh te cho fìnealt ’na cruth ’s cho banail ’na giùlain ri boireannaich eile an t-saoghail. Ach dé as urrainn dhomh a dhèanamh; chan urrainn dhomh gun leigeil do mo smuaintean luaidh air na tha mo shùilean a’ faicinn. Nach b’ e a bràighe bu dlùithe dhomh na lùbadh i os mo chionn ’s mi leis an anacothrom, ’s dé ’n cothrom a bhiodh agam air nam b’ e m’ iarrtas a luib ’nam achlais. Dé fios a bhiodh aice air. Gu dé a bhios agam dhi co-dhiù ach iarrtas, ’s nach fhaod mi le sin anns an uaigneas leam fhìn a h-iadhadh le mo ghràdh ’s gun gu bhith innte dhomh ach àilleagan neo-làimhsichte fad mo bheatha:


[TD 14]

[Sanas]

[TD 15]

M’ iargain smaoin thu ré mo shaoghail,
sìor ’nam thaobh ’na chaoireadh falachaidh;
bòidhchead reul an àird nan speuran
chì mo léirsinn—chaoidh nach sealbhaich:

Carson a nise thainig an smaoin sin thugam? ’N e “<eng>defeatist<gai> a th’ annam? ’N e esan a tha mi a’ faicinn a’ siapadh fhathast suas is sìos ri taobh a’ ghàrraidh a tha meatachadh mo chridhe ’s toirt orm call mo dhòchais. Misneach tha dhìth orm, ’s le sin minseach ri crann; mach ás a so teòldachd. Dé ged a chanadh iad gu bheil mi caran aosda; mach ’s thoir dhaibh làn-beòil a chumas cagnadh bliadhna riutha; cuimhnich air Ruairidh Mór MacLeòid a bha streap ris a’ cheud nuair a phòs e a chaileag; ’n dùil an ann á Uibhist a bha i. Tha thu muigh a sin fhathast a nàbaidh; faodaidh tusa sin; ’s beag a tha dh’ fhios agad gu dé tha san dàn dhut nuair a chuireas misneach is gràdh an casan an taic. Nach bu mhì a chaill mo chiall nuair a leig mi dhomh fhìn smaoineachadh nach fhaighinn i; cha leig gu bràth tuilleadh. Suas le dàn:

Dé chuireadh mulad orm oidhche mo bhainnse,
’s caileag òg Uibhisteach le gréim air mo làimh-sa;
càirdean gu suigeartach le sùrd orra dannsa,
’S mo nighean òg sgiobalta ri priobadh air a “qhuiet” rium.

So i; so i tighinn; AMO63. Sin an càr aice. Faodaidh tusa sin a charaid a bhith sgeadachadh do cholair le do làimh; chì thu rud a dh’ aithghearr a bheir ort an saoghal mór a thoirt fo do chasan. So i; tha i dol car luath airson lùbadh a-steach an taobh so; chan eil; tha i deanamh air a socair; tha i ri stad; a thighearna, stad i ’s thog i e; thog i e ’s dh’ fhalbh i leis. . . . Leum e air a chasan, dhùin e a dhà dhòrn is spàrr e dhan an adhar iad is leum e àirde fhéin o’n làr ag éigheachd “B’ àill leam gu robh cuideigin agam a bhu-ail-inn.”

[TD 21]

AN DALL AGUS AN DORCHA
no
AIR LEUGHADH IAIN ’S FIONNLAGH DHOMH

Le G. D. DONALD

ACH an tuig ar luchd-leughaidh có tha san dall agus san dorchadas, tha sinn a’ toirt dhuibh sealladh de ’n litir a thanaig an cois so:

A Charaid,

Bha mi crom aig a’ ghealbhan an oidhche romhaid “Gairm” anns an darna mag ’s “An Dubh agus an Gorm” anns an te eile. Is truagh leam a radh nach do chord a’ ghoibhneachd rium a dh’ aindeoin a’ mholadh a choisinn i. Bu bheag an t-iongnadh, ar leam, ged a bhiodh am fear a chum i a’ gaireachdainn.

Thuit mi ’nam chadal co-dhiubh, ’s nach ann a thainig bruadar neonach ’nam cheann (creididh mi gur e am barr-bhrisgein a bhith agam an aite tombaca (anns a’ phiob a bha ’nam phluic) a b’ aobhar do ’n bhruadar).

Bha mise, anns a’ bhruadar, mar gum bithinn anns an Oban ag eisdeachd ri maighstir-sgoil a bha ag innseadh naidheachd mhor, fhada.

Gu mi-fhortanach thainig mo shinn-seanmhathair astigh a dh’ innseadh dhomh gun robh ceol binn nam beann air an adhar. Mar sin ged a sgriobh mi na chuala mi de ’n naidheachd, chan eil an so ach bloigh de ’n iomlan. Thubhairt mi rium fhin gum b’ fhearr dhomh am fuigheall so chur chugad ach suil dh’ an d’ thug mi air chunna mi gun robh an rosg car lom, mar sin, le ’r cead, chuir mi gnathas-cainnt arsaidh no dha astigh los blas na ’s fhearr fhagail air. Dh’ fhag mi crioch shona an nos uir ann ged tha.

So agaibh an sgeul ma tha e gu feum dhuibh.)

Bha anail ’na uchd nuair nochd e aig toll an doruis . . . . Dh’ fheumadh e innseadh dhaibh . . . . Sheall cach air—’athair . . . . a mhathair . . . . a shianar bhraithrean . . . . agus Beryl. Cha d’ thubhairt iad diog. Bha a h-uile duine riamh dhiubh agus piob ’na phluic. Shuidh iad cruinn mu ’n teine gun diog a radh. Mhothaich e gun robh an teine dubh as. Sheall e air Beryl . . . . Beryl—Beryl dhubh a ruin . . . . Thoisich e air smaoineachadh—Bha i dubh . . . . cho dubh ris an ra-dorcha . . . . cho dubh ris an teine ud . . . . bha a brogan dubh, bha dreasa beag dubh oirre . . . . bha a h-aodann gle dhubh, cuideachd. Cha robh e ’ga faicinn ro-mhath . . . . Chitheadh e, bharr a ghualainn, a’ ghealach agus a’ ghrian amuigh. Astigh cha

[TD 22]

robh soillse ann ach lasair beag am ploc gach pioba . . . . Thoisich e air smaoineachadh . . . . nan robh fhios aca de theireadh iad? ’athair is e cho curamach reidh daonnan? . . . . a mhathair . . . . a shianar bhraithrean an tuigeadh iad-san. Cha robh iad riamh an Glascho . . . .’s docha nach robh iad a’ tuigsinn ni? . . . . Beryl! . . . . ciod e theireadh ise, run a chridhe? . . . . Dh’ fheumadh e innseadh . . . . Dh’ fhosgail e ’bheul . . . . lion e le toit . . . . thainig ruith casadaich air . . . . “B’ fhearr dhuit do bheul a chumail duinte,” ars ise, an sin stob i a piob ’na pluic a rithisd. Cha d’ thubhairt cach diog. Sheall e oirre . . . . dh’ fhairich e a’ phiob sin ’ga stobadh ’na pluic mar gum b’ ann ’na mhionach fhein. Cha b’ urrainn dha bhruidhinn . . . . Bha ’anail ’na uchd fhathasd. Bha deoir ’na shuilean aig toit nam piob . . . . Thoisich e air smaoineachadh a rithisd.

Cha robh i tuigsinn . . . . cha robh ise faicinn na gealaich . . . . an robh fhios aice gun robh bodach ’sa ghealaich? . . . . bodach ruiseach . . . . seiche mhathain m’ a mhaolan . . . . corran ’na dhorn . . . . rocaid anns an dorn eile . . . . an robh ise tuigsinn sin . . . . an robh gin aca? Dh’ eigh e. “Tha bodach ’sa ghealaich, am bheil sibh a’ tuigsinn a dhaoinibh, tha bodach ’sa ghealaich!!” . . . . Thug a bhrathair a b’ oige a phiob as a bheul. Rinn e gaire. An sin shath e i ’na phluic a rithisd. Leonta leum esan nuair chuala e an gaire sin . . . . bhuail e ’cheann ann s an ard-dorus . . . . thuit e gu lar. Bha e a nis a’ faicinn nan rionnagan ’nam miltean. Shaoil leis gun deanadh e mach <eng>BETA DRACONIS<gai> agus <eng>GAMMA CYGNI<gai> ’nam measg . . . . Thoisich e air smaoineachadh . . . . An robh duine faicinn nan rionnagan sin ach e fhein?

An robh anns an t-saoghal so ach breislich? an robh a pharantan a’ tuigsinn . . . . ’ga thuisginn-san? mur robh. . . . oh, mur robh.

Dh’ fheumadh e ’sgeul innseadh co-dhiubh. So thu a nis—fiach e—chan eil an toit cho tiugh shios air an urlar an so . . . . “O athar, O a mhathar—Tha m’ anail ’nam uchd! . . . . “Ma tha mo thogair” fhreagair athair. Leum e air a chasan ’s e caoineadh, ach labhair a mhathair ris mar ri leanabh. “Ud ud a laochain, na abair sin. Chan eil sin ceart anns an latha th’ ann an diugh.” . . . . Sheall e oirre le uamhas . . . . cha do thuig e i . . . . “nach eil?”. . . . “Chan eil. Chan abradh duine ionnsaichte an diugh gum bheil d’ anail ’nad uchd”—cha d’ eisd e ris a’ chorr . . . . leig e ran as . . . . “Chan eil m’ anail ’nam uchd idir!” . . . . thuit e gun deo . . . . Thoisich cach air smaoineachadh . . . .

[TD 23]

TURAS DO ’N FHITHEACH
Le IAIN MAC A’ GHOBHAINN

ANN am bliadhn’ eile bithidh mi marbh ’s chan eil mi tuigsinn sin. Tha bliadhn’ agam gu ionnsachadh.

Dh’ innis an dotair dhomh e, is e an rud as éibhinn a th’ ann gur e dotair a th’ annam fhìn.

Bha fhios agam gu robh mi dol a bhàsachadh ’s aig a’ cheart àm cha robh fhios agam, bha mi ga fhalachd orm fhìn. Thànaig fallas a-mach air mo chorp nuair a dh’ innis iad dhomh e aig an ospadal.

Aithnichidh mi Burke cuideachd. ’S iomadh duine a chuir mi fhìn thuige-san. Bha na h-X-rays aige ’na làimh an uair a thànaig e steach. Chunnaic mi banaltrum le còta geal a’ gabhail seachad. Dh’ fhosgail i dorus ’s dhùin i e ás a dhéidh.

“Eil toit agad?” arsa Burke, ’s dh’ aithnich mi an uair sin dé bha e dol a ràdh.

Sheall mi mach air an uinneig. Bha ’n t-uisge a’ tuiteam air Glaschu ’s bha na tighean ’s na sràidean dubh is salach.

“Tha mi duilich” arsa Burke, a’ sealltainn rium gu geur.

“Thoir dhomh iad,” arsa mise ris.

Sheall mi ri na h-X-rays. ’Sann a bha iad coltach ri faileasan tìrean céin. Chuir mi sìos air a’ bhòrd iad.

Cha robh fhios agam dé theirinn.

“Eil thu dol dhachaidh a-nochd?” arsa Burke mu dheireadh.

Tha an dithis againn dà fhichead bliadhn’ a dh’ aois. Bha sinn anns an aon oilthigh.

“Tha,” arsa mise. Dh’ éirich mi.

“Tapadh leat,” thubhairt mi ris.

Thug e sùil orm.

“Tha mi duilich,” ars esan. “Eil thu cinnteach gu bheil thu dol dhachaidh? Dh’ fhaodadh tu fuireachd. Bhiodh Moira glé thoilicht . . . .

Rug mi air làimh air.

“Mar sin leat an dràsd,” thubhairt mi ris. Bha sgàthan air a bhalla ’s chunnaic mi m’ aodann ann. Bha e geal le iongnadh. Bha boinneagan fallais air mo bhilean.

[TD 24]

Thionndaidh mi aig an dorus mar gum bithinn airson rudeigin a radh ach cha b’ urrainn dhomh smaoineachadh air càil.

Anns a’ mhionaid dh’ fhosgail mi an dorus ’s dhùin mi e, a’ smaoineachadh air Burke le seòrsa de bhith.

Choisich mi null gu mo charbaid a bha ’na sheasamh a-measg móran charbaidean eile. Dh’ fheuch mi ris an doras fhosgladh ach bha e glaist ’s chuir so cais orm. Thug mi na h-iuchraichean ás mo phòcaid ’s dh’ fhosgail mi an dorus ach bha mo làmh air chrith. Cha do chuir mi orm mo chòta ged a bha uisge trom ann. Dhùin mi ’n dorus le garbh bhuille ’s shuidh mi, a’ coimhead an uisge, toilicht ann an dòigh cho fliuch ’s a bha an latha.

Timcheall orm bha Glaschu, làn bùirn is dorchadais.

Thionndaidh mi mo cheann ’s chunna mi gu robh na soluis air a dhol air anns an ospadal.

Dh’ fhalbh mi anns a’ charbaid ’s lean mi orm troimh ’n uisge. Bha mi airson Glaschu fhàgail air mo chùlaibh. Bha mi ’g iarraidh a dhol dhachaidh gu P— mar bheathach aig a bheil sannt am bàs fhaighinn ’na àite fhéin.

Thàinig e steach orm ’s mi dol cho luath troimh ’n oidhche nach biodh diofar ann ged a dh’ éireadh rud dhomh: ach a dh’ aindeoin sin bha mi faicilleach. Bha soluis a’ brùchdadh a-mach ás an dorchadas ’s bha iad a’ cur eagal orm. Air gach taobh dhiom, bha fhios agam gu robh na beanntan suidhichte anns an dorchadas.

Smaoinich mi air an turas mu dheireadh a bha mi ’n Glaschu le Sheila ’s an dithis nighean, ’s mar a chaidh sinn do ’n tigh-ainmhidhean ’s an tigh-chluich. Cheannaich Sheila ad ùr. Chuimhnich mi air na h-iasgan a bhios ag ith a chéile, ’s iad a’ gluasad sìos is suas anns an amar uisge—aon anns gach té. ’S bha leóghann cuideachd ag ithe pìos mór feòla ’s na daoine ga choimhead ’s e a’ grunnsgal ’s a’ tionndadh a cheann bho thaobh gu taobh mar chù buidhe. Dé bha iad air dèanamh nam biodh e air leum a thoirt troimh na crainn-tarsainn?

Mu mo choinneamh, bha na soluis a’ boillsgeadh mar shùilean an leóghainn a-mach ás an dorchadas.

’S bha mi ’g radh rium fhìn gu robh mi toilicht nach tanaig Sheila còmhla rium ’s nach robh a’ chlann anns an rùm an uair a dh’ innis Burke a’ naidheachd ud dhomh. ’Se seana-leóghann a bh’ annam a nis.

Troimh an dorchadas ’s an uisge lean mi orm, mìle an déidh mìle is mo smaointean air an rathad a bha cho fada is cho dubh.

Mu dheireadh rànaig mi an tigh is stad mi ’n carbad. Dìreach an

[TD 25]

uair a stad mi thànaig iad air ais thugam a rithist—facail an dotair, ’s cha b’ urrainn dhomh an tuigsinn. Bha turadh ann, is na rionnagan tioram anns an adhar.

Chuala mi ceòl a’ tighinn ás an tigh—ceòl chlàr no réidio. ’Se Angela a bhiodh ag éisdeachd ri sin. ’S aig a’ cheart àm, bha an tigh a’ coimhead dìomhair mar gum b’ann air reul eile a bha e. Dh’ fhosgail mi ’n dorus ’s chaidh mi steach do ’n t-solus

* * * * *

Tha greiseag bho ’n oidhch ud. Shuidh mi aig mo bhiadh ’s thug mi mach mo ghibhtean—leabhar airson Doris is clàr airson Angela.

Bha Sheila sàmhach gus an deach a’ chlann do ’n leabaidh.

An déidh sin, shuidh sinn ris an teine ach gun sheall mi airson mionaid ris an leabhar-òrdachaidh airson latha-na-mhàireach.“Dé thubhairt iad riut?” arsa ise mu dheireadh.

Cha robh mi air móran bhreugan innse dhi a riamh, ’s bha sinn pòsd airson seachd bliadhna deug. Chunna mi an teine a’ soillseadh a h-aodainn thana fo ’n fhalt mhil-dhathte, agus smaoinich mi air an àm aig na choinnich mi rithe an toiseach.

Bha ise dol a thoirt a-mach na dotaireachd cuideachd ach phòs sinn nuair a bha i air a bhith aon bliadhna anns an oilthigh.

Cha b’ urrainn dhomh an fhìrinn innse dhi.

“Tha mi ceart gu leòr,” arsa mise rithe.

“Eil thu cinnteach?” ars ise.

“Tha,” fhreagair mi. “Tha mi cinnteach.”

Ach, aig a’ cheart àm, bha mi smaoineachadh. Ann am bliadhna eile cha bhi mi ’na mo shuidhe ris an teine-sa agus, a dh’ aindeoin sin, cha b’ urrainn dhomh a chreidsinn.

Ann am bliadhna eile, chan fhaicinn i tuilleadh, ’s chuir so iongnadh orm.

Smaoinich mi air sgeulachdan a leugh mi mu dhaoine mar mise, mar a thogadh iad an cuid airgid ’s mar a dh’ fhalbhadh iad air feadh an t-saoghail ’s mar a chaitheadh iad e ag òl ’s a’ falbh le boireannaich.

Cha b’ urrainn dhòmhsa sin a dhèanamh. Is smaoinich mi cuideachd air an t-seòrsa beatha a bh’ agam—obair chruaidh airson bliadhnachan, pòsadh, gun mionaid agam dhomh fhéin, a’ smaoineachadh gum bithinn a’ slànachadh dhaoine fad mo bheatha, ’s aig an deireadh gun ceannaichinn tigh mór ’s gu faighinn saorsa.

’S air an aobhar sin cha do smaoinich mi ach air a’ bhàs a’ tighinn air daoine eile, cha b’ ann orm fhìn.

[TD 26]

Cha robh mi deànamh móran leughaidh na bu mhotha: cha robh tìd agam.

Is shuidh mi ga coimhead, is ann mu dheireadh a bha mi smaoineachadh gu robh lasraichean an teine ag ithe a h-aodainn.

Thànaig e steach orm cuideachd gu robh uairean a bha mi sgìth dhith (mar a bha i cho toilicht a bhi stigh gun sgur, anns a’ bhlàths) ach a dh’aindeoin sin bha mi ga coimhead an oidhch ud mar gum b’ ann airson a’ chiad uair.

Chuala mi uaireadair a’ bualadh, an t-uaireadair a fhuair mi bho m’ athair a bha marbh.

“Tiugainn do ’n leabaidh,” thubhairt mi mu dheireadh.

“Eil thu airson Iomradh an Réidio a chluinntinn?” dh’ fhaighnich i.

“Chan eil,” fhreagair mi, ’s sheall i rium airson mionaid.

Ach cha bhiodh càil anns an iomradh ach muirtean is bàis is cogaidhean, ged a chleachd mi a bhith ’g éisdeachd ris, ’s chaidh sinn do ’n leabaidh.

Chunna mi a h-aodann ciallach anns a’ sgàthan ’s theab mo chridhe briseadh, a’ smaoineachadh cho truagh is a tha ar faireachdainnean.

’S dh’ fhaodadh i bhith beò bliadhnachan ás mo dhéidh-sa.

* * * * * *

Nuair a dh’ éirich mi anns a’ mhadainn ’s a bha mi gam nighe fhìn choinnich mi ri m’ aodann anns a’ sgàthan. Bha e mar reul àraid ann an adhar céin.

A bheil mi dol a bhàsachadh? thubhairt mi rium fhìn. Cha b’ urrainn dhomh a thuigsinn.

Smaoinich mi air beathaichean a’ bàsachadh ’s air daoine, ach gum bàsaichinn—mi fhìn—cha b’ urrainn dhomh so a thuigsinn. Thubhairt m’ athair rium gu robh am bàs nàdurrach ach ’sann a bha e mar tholl a’ fosgladh anns an talamh. Bha cù agam nuair a bha mi beag is bhàsaich e. ’S bha mi smaoineachadh airson làithean móra an déidh sin gu robh an cù a’ sealltainn suas troimh tholl anns an dorchadas.

Chuir mi mo làmh air an sgàthan: bha e daingeann gu leòr. Smaoinich mi air sgàthan an spioraid is mi fhìn ’nam spiorad.

Cha robh e ceart gum bàsaicheadh daoine—cha b’ urrainn do ’n inntinn greimeachadh air.

Chaidh mi air ais do ’n rùm. Bha Doris ’na suidhe aig a’ bhòrd. Thubhairt i “Madainn mhath, athair,” ’s sheall i sìos a rithist do a rìoghachd fhéin.


[TD 27]

Am bàsaicheadh ise cuideachd?

An ann airson so a bha i fàs suas, a’ dol do ’n sgoil, a’ pòsadh, ’s a’ faighinn clann.

“Eil rannsachadh agaibh an diugh?” arsa mise rithe.

“Chan eil, ach tha danns againn a-nochd.” (Bha i feuchainn ri bhi coltach ri Angela.)

“Bithidh tu ’g iarraidh airgid a réisd,” arsa mise rithe ’s mi cur mo làimh ’na mo phòcaid.

Nach iomadh turas a chuireas sinn ar làmh ’nar pòcaidean an uair bu chòir dhuinn a bhith toirt seachad beagan dhinn fhéin?

Sheall Sheila rium ach thug mi leth-chrun do Dhoris.

An uair a thug mi dhi an leth-chrun bha mi smaoineachadh cuideachd gun tigeadh latha nach fhaigheadh i airgead bhuam idir. Ciamar a bhiodh iad beò? Ba dà mhìle nota agam anns a’ bhanc ’s bha mi fo urras airson dà mhìle eile. Cha robh sin uabhasach mór.

Dé thachradh dhaibh uile? Theab mi innse dhaibh dé bha dol a thachairt ach cha robh mi airson pian a thoirt thuca mar a’ sgian a bha agam ’nam làimh.

Is bha mi smaoineachadh: Dé their iad an uair a bhàsaicheas mi? Am faic iad an dorchadas airson a’ chiad uair?

Agus thànaig e steach orm cuideachd, cha b’ ann airson a’ chiad uair: Bu chòir dhut a bhith air barrachd cùraim a ghabhail ort fhéin.

Ach bha e ro fhadalach a nis. Thànaig deòirean àmhghair gu mo shùilean ’s thionndaidh mi air falbh.

Thòisich mi ’g ithe mo bhracaisd ’s ged nach robh an t-acras orm ghabh mi mo bhiadh cho math ’s a b’ urrainn dhomh.

Am b’ urrainn Doris an sgoil a leantainn? Airson Angela, cha robh dragh aice-se dh’ an sgoil.

Bu chòir dhomh innse dhaibh. Ach cha dubhairt mi smid. Nam bithinn air facal a ràdh bhithinn air bàsachadh anns a’ mhionaid ud fhéin. An e sin bu choireach nach robh mi airson innse dhaibh?

Bha gach nì timcheall orm a’ coimhead cho ùr is cho fad ás, an anart-bùird, a <eng>marmalade<gai>, na h-uaighean. A-mach air an uinneig chithinn am muir.

“Eil sibh a’ dol a-mach air an sgoth-luingeanach Di-sathuirn?” arsa Doris.

“Tha,” fhreagair mi gun smaoineachadh.

“Tha ’n geamhradh a’ tighinn a nis,” arsa Sheila gun a ceann a thogail bho ’n phàipeir.

[TD 28]

[Sanas]


[TD 29]

B’ e deireadh an fhoghair a bh’ ann, ’s na duilleagan a’ tuiteam bho na craobhan.

Cha robh Angela air éirigh fhathast. Chan éireadh i chun a’ mhionaid mu dheireadh.

Có b’ fheàrr aca—Doris a bha mac-meanmnach ’s an còmhnaidh a’ leughadh, no Angela a bha aighearach, beothail, miannach air dannsan.

Doris a bha àrd bàn no Angela a bha ìosal dubh.

Dh’ òl mi mo thea ’s chuir mi sìos mo chupan. Thanaig Angela ’na ruith sìos a’ staidhre. Phòg i mi air a’ bhathais, shlaod i mach cathair ’s thòisich i cur ìm air pìos. Bha i cadalach fhathast.

Dh’ éirich mi bho ’n bhòrd.

“Eil thu dol sìos,” arsa Sheila. “Cuir ort do stoc.”

Chuir mi orm i.

Bha mi toilicht faighinn a-mach ás an tigh. Bha miann agam a bhith ’nam aonar. Nach robh sin iongantach?

’Sann a bha iad ga mo dheanamh sgìth.

Bha mi mar fhear-siubhail neo-shocrach a bha airson tigh is tìr fhàgail.

’Sann a bha iad mar chlann mìltean air falbh ann am bocsa gloinne leotha fhéin.

Bha mi air mo lìonadh le seòrsa de uamhaltas nuair a thanaig so a-steach orm, ’s a dh’ fhosgail ’s a dhùin mi an dorus.

Air a thaobh muigh chaidh mi air chrith, ’s chuir mi mo làmhan air a’ bhalla. Bha iad làn fallais.

Dh’ fhuirich mi greiseag, ag éisdeachd mar gum bithinn airson faighinn a-mach dé bha iad ag radh mu mo dheidhinn ach cha chuala mi càil.

Is smaoinich mi: Cha do phòg mi Sheila. Mothaichidh i gu bheil rudeigin ceàrr. Ach bha e ro fhadalach a nis.

* * * * * *

Tha e iongantach mar a thòisich mi a’ sgrìobhadh. Cha do chleachd mi a bhith a’ sgrìobhadh càil ach riaghailtean-leighis. Ach a nis ’sann a tha mi mar ùghdair no bàrd no rudeigin neònach mar sin.

Tha mi a’ sgrìobhadh gach oidhche ’s chan fhaigh mi air sgur. Na h-ìomhaighean a tha a’ tighinn gum’ inntinn!

Dé chanadh m’ athair na faiceadh e mi? Bhàsaich esan leis a’ Bhìoball ’na làimh ach air mo shon-sa ’se mo sgrìobhaidhean fhéin a th’ agam.

[TD 30]

Cha do sheall mi ris a’ Bhìoball fhathast. Nach eil sin iongantach!

Nuair a bha m’ athair a’ bàsachadh cha robh mi a’ tuigsinn dé bha tachairt. Ann an dòigh . . . . Ach chan eil math sin a radh.

Bhàsaich e aig cóig uairean sa’ mhadainn, a meadhon a’ gheamhraidh. Cha robh solus ann an tigh sam bith ach an tigh againn fhìn. Bha e ’na laighe air a leabaidh, le fheusaig mhóir fhada. Cha mhór gu faigheadh e air anail a tharraing.

Bha e a’ sealltainn rium ach chan eil fhios dé bha e fiachainn ri radh. ’S bhàsaich e ann am mionaid.

An aon mhionaid bha e beò ’s an ath mhionaid bha e marbh.

Ach ’s cinnteach gur e an t-aon duine a bh’ ann.

Agus cha tànaig a bhàs air ais thugam gus an diugh. Chaidh e sìos troimh tholl ’nam inntinn.

Ach aon rud—airson aon uair ’na bheatha chuir e mach a làmh thugam ’s bha mi ga teannachadh mar gum bithinn a’ faighinn neart bhuaipe.

Mise!

B’ e sud deireadh na sgeòil.

Agus tha mi a nis a’ sgrìobhadh—càil sam bith a thig do m’ inntinn.

Tha iad ag ràdh gum bi na Caitligich a’ tarraing neart á aidmheil. Sin a tha mise a’ deanamh.

Chan eil mi a’ toirt spéis do dhòigh-labhairt: ’sann a tha mi a’ bruidhinn, ’s an làmpa a’ dòrtadh an t-soluis timcheall orm.

Tha mo shùil a’ leantainn mo làimh a meadhon an t-soluis mar chorp beò anns an spiorad, no anns an anam.

Timcheall orm tha ballaichean gorma.

’S chan fhaigh mi air sgur a sgrìobhadh. Dh’ fhuirichinn an so gu madainn mura biodh Sheila ach chan urrainn dhomh sin a dheanamh.

’Se so tha cur a’ chais orm, gu bheil i cur bacadh orm, ’na mo sgrìobhadh.

Tha cuimhn’ agam air a’ mhadainn ud. Bha fichead euslan a’ feitheamh orm. Chaidh mi steach do ’n rùm ’s shuidh mi air a’ chathair. An déidh sin dh’ éirich mi ’s chuir mi ’n teine air.

Thionndaidh mi a’ chathair bho thaobh gu taobh airson ùine mhóir.

“Faodaidh iad feitheamh” arsa mise rium fhìn. Cha robh mi airson an leigheas!

Nuair a dh’ aithnich mi sin dh’ éirich mi gu grad, ’s dh’ éigh mi air a’ chiad duine.

[TD 31]

’Se Maighstir Scott a bh’ ann. Bha e ’g iarraidh cungaidh-leighis airson fuachd. “Chan urrainn dhomh mo leabaidh a thoirt orm,” ars esan. “Chan eil mo bhean gu math.” Thug mi dhà an rud a bha e ’g iarraidh ’s thubhairt e. “Tapadh leibh” mar fhear a bha mi a’ sàbhaladh bho ’n bhàs. ’Sann a bha e mar sheanaileir? Dh’ fhalbh e gu socair le a aid dhuibh ’s a sgàilean-uisge dubh.

Shuidh mi sìos airson mionaid, ’s dh’ éigh mi rithist. Bha iad ’nan suidhe—gach duin’ aca—a’ sealltainn sìos ris an làr, mar gum b’ ann air grunnd na mara bha iad.

’Se Bana-mhaighstir White a thanaig a rithist. Bha i air an t-seachdamh leanabh—boireannach beag seargte.

Bha mo làmhan mar mhaidean air a gualainn.

Cha robh fhios dé bha i sùileachadh bho ’n leanabh-sa. Cha robh móran feum anns a’ chòrr.

Dh’ éirich seòrsa de dh’ fhearg annam. Gun smaoineachadh thubhairt mi:

“Nach eil seisear gu leòr?”

Sheall i rium ach mu dheireadh ’se a thubhairt i:

“Tha fhios aig an dotair dé tha ceart”.

Bha i dìreach mar fhiadh ag amharc troimh uisge.

Cha do chuir i truas sam bith orm.

’Sann shaoil mi gur e òinseach a bh’ innte.

Thug mi riaghailtean-leighis do gach aon aca ’s dh’ fhalbh iad glé thoilicht.

Nam biodh fhios aca co ris a bha iad coltach, caistealan air an cuairteachadh le euslaint.

Nuair a dh’ fhalbh iad, shuidh mi ris an teine. Bha pàipearan agam ri lìonadh ach cha do bhean mi dhaibh.

Bha mi smaoineachadh gu robh làithean mo dhotaireachd seachad, ach bha fhios agam gu leanainn orm chun an deiridh.

Nach biodh e àraid nam bàsaichinn ’s mi a’ fiachainn ri cuideigin eile a leigheas.

Rinn mi gàire thioram ’s chaidh mi dhachaidh, a’ fàgail nam pàipearan air mo chùlaibh.

Di-Sathuirn chaidh sinn a-mach air an sgoth-luingeanach, an ceathrar againn. Bha grunn sgothan eile air a’ bhàgh.

’Sann a bha iad coltach ri trì-cheannagan á Euclid, ’s iad a’ falbh air feadh na mara. An dràsda ’s a rithist chluinneadh duine fuaim gunna.


[TD 32]

[Sanasan]

[TD 33]

B’ e sud a’ chiad latha a chaill mi mi fhìn.

Dh’ éighinn ri Doris: “Thoir an aire air na ròpaichean. Dé tha thu dèanamh?”

Cha robh alt aice-se air na gnothaichean ud ’s chithinn a h-aodann a’ fàs dearg.

Thubhairt Sheila rium: “Dé tha thu fiachainn ri dhèanamh? An ann a’ fiachainn ri cur ás dhuinn a tha thu?” Chan eil fhios nach ann cuideachd. Tha cuimhn’ agam uaireigin leughadh mu ’n Phlàigh Mhóir ann an leabhar Defoe. Dh’ innis e anns an leabhar sin mar a bha daoine leis a’ phlàigh a’ pògadh daoine air nach robh i airson a toirt dhaibh-san cuideachd. Sin mar a bha mise.

Bha mi mar dhiabhal anns a’ ghaoith ’s anns an uisge. ’S an sgoth ag aomadh anns a’ bhùrn. Bha Angela ag éigheachd le toileachas is culaidh-bhrosnachaidh ’s a falt air chrith anns a’ ghaoith.

“Bourgeoisie” dh’ éighinn ris an dithis eile. B’ ann a shaoileadh duine gur ann a bha mi ás mo chiall, agus theagamh gu robh mi sin. Bha mi fiachainn ri mi fhìn a dhìochuimhneachadh.

’Sann mar sud, tha mi cinnteach, a bhios na bàird mhóra ’s an fheadhainn a bhios a’ deanamh ceòl. Tha iad a’ togail sgàil-uisge an aghaidh a’ bhàis.

Mar as motha bha na suallaichean ’sann a b’ fheàrr leam e. Bha mi slaodadh ròpaichean ’s a’ seatadh na siùil, ’s cha robh cuimhn’ agam orm fhìn. Bha mi ann a meadhon ceòl is éigheachd na mara.

Bha mi fhìn ag éigheachd ris a’ mhuir ’s na soithichean a’ gabhail seachad.

Cha b’ e Euclid a bh’ air bòrd co-dhiù, bha sin cinnteach.

Agus, ann an dòigh àraid, bha mi làn pròis is neo-chùraim mar nach biodh dragh agam.

Dé ged a dheigheadh gach duin’ againn fodha. Nach biodh e cho math, an àite a bhith beò airson fichead bliadhna gun aobhar sam bith.

Chunna mi a’ ghrian mu m’ choinneamh mar Dhia a’ gàireachdainn. Ach a dh’ aindeoin sin nuair a thàinig sgoth faisg orm dh’ éigh mi: “Amadain, dé tha thu smaoineachadh tha thu dèanamh?”

’S an déidh sin bha mi na bu shàmhaiche.

Nuair a chuir sinn an sgoth air tìr, bha iad uile sàmhach ach Angela. Thàinig i suas ri mo thaobh fad na tìde, a falt a’ sruthadh anns a’ ghaoith. Ach bha Doris mar gum b’ ann ’na crùban le aodann geal.

[TD 34]

Choisich mi suas thuice ’s chur mi mo ghàirdean timcheall oirre. Dh’ fhairich mi i a’ dol air chrith.

Cha dubhairt a màthair smid.

Chaidh sinn a-steach do chafe airson cofaidh. Bha an TV air, ’s chunna mi na faileasan a’ gabhail seachad am meadhon latha.

Dh’ òl sinn ar cofaidh. Thanaig fear-a-chafe a-null a bhruidhinn rium. Bha e deanamh móran airgid, agus dh’ fhairich mi rithist an aon phròis, a’ smaoineachadh mar a thigeadh an luchd-seilbh gu léir a bhruidhinn rium.

Bha mi àrd anns a’ bhaile—duine beartach.

Dheanadh daoine fàbharan air mo shon. An dotair!

Agus, ann a mionaid, bha mo bheul mar gum b’ ann làn de shalchair ’s chunna mi a’ chrèadh anns a’ chofaidh.

Dh’ éirich mi ’s chaidh sinn a-mach. Cha mhór gun bhruidhinn mi ris.

Chaidh sinn dhachaidh anns an t-solus chruaidh, an dithis nighean a’ coiseachd air thoiseach oirnn, ’s mi fhìn is Sheila còmhla ri chéile.

“Dé tha ceàrr?” ars ise.

“Ceàrr? Chan eil càil,” fhreagair mi.

’Sann a bha mi smaoineachadh air làithean ar n-òige ach aig a’ cheart àm bha a h-aodann gorm is dearg anns an t-solus mar gum biodh comharraidhean a’ phlàigh oirre.

’S mar sin dh’ fhalbh sinn còmhla ri chéile anns a’ phurpur ’s a’ bhuidhe ’s a’ ghorm.

Bha mi smaoineachadh air fear a thubhairt rium uaireigin nam biodh e dol a bhàsachadh gun deigheadh e air bòrd bàta ’s gu leanadh e air a-mach do ’n Atlantic. An dùil an robh e creidsinn gun deanadh e sin?

No an e facail a bha ruith air.

Nuair a rànaig sinn an tigh bha mi toilicht. Shuath mi anns an dorus le mo làmhan. ’Se mo dhorus fhìn a bh’ ann co-dhiù.

Agus shuidh mi sìos aig mo bhiadh cho socair ri càil.

* * * * * *

Chan eil càil air a shon ach gun smaoineachadh air! Ach chan urrainn dhomh gun sin a dhèanamh. Seall air na beathaichean, chan eil iadsan a’ smaoineachadh air a’ bhàs!

Chan eil iad beò anns an aon seòrsa saoghal ruinne.

Tha deoch no biadh no fasgadh aig ceann gach rathaid dhaibhsan ach air ar son-ne chan eil ann ach dorchadas.

[TD 35]

Mar cholbhan Hercules!

Chan eil mi a’ deanamh càil ach leughadh. Tha an dotaireachd air a dhol a Hiort. Bithidh mi ’na mo shuidhe a’ leughadh nuair a bu chòir dhomh a bhith dotaireachd.

’S cha do chleachd mi a bhith leughadh.

Ach a nis . . . . Tha na h-euslain gam fhàgail mar radain a’ fàgail soithich. Tha iad a’ faireachdainn rudeigin?

Chan eil fhios nach eil mi a’ fàgail Sheila.

Tha feusag a’ fàs orm mar a dh’ fhàs air m’ athair.

Cha bhi mi leughadh nam pàipearan no ag éisdeachd ri naidheachdan. Chan eil mi airson duine a thighinn a shealltainn orm. ’S fheàrr leam a bhith ’nam aonar.

’Se jazz an aon rud a chuireas seachad an tìde dhomh.

Jazz! Bithidh mi a’ cluiche clàran Angela ’s mi ’na mo laighe air an leabaidh. Ella Fitzgerald ’s an còrr! Iad a’ gàireachdainn a-measg an cuid seinn!

’S mise ag éisdeachd riutha, seach gu bheil beatha annta. Nach eil sin iongantach!

Tha mi a’ deoghal beatha bhuapa.

Le m’ fheusaig is mo chlàran is Angela!

’S air an oidhch’ a’ sgrìobhadh mar leóghann briste ann an uaimh.

Sin mise.

Cha toir an inntinn fada sinn.

* * * * * *

Bha a’ chailleach a’ bàsachadh nuair a chaidh mi steach le mo mhàileid. Bha a nighean a’ ruith an sud ’s an so air feadh an tighe, mar chearc ás a ciall.

Bha a nighean deich air fhichead ’s a màthair tri fichead ’s a cóig deug.

Bha a nighean a’ rànail nuair a chaidh mi steach, mar leanabh. Chrath i a ceann mar fhiadh ann am bùrn ’s thubhairt i: “Tha mi duilich.”

Chaidh mi steach do ’n rùm bheag. Bha gach nì òrdaichte, dreasair le sgàthan, is bòrd beag le leabhraichean diadhaidh air. ’S a màthair ’na laighe anns a leabaidh.

Buille a-mach ás an adhar! <eng>Stroke<gai>! Bha a beul fosgailte mar bheul éisg am broinn nam ballaichean ud, le na sìtheanan pàipeir. Dh’ fhàg mi i ’s chuir mi fón do ’n ospadal a dh’ iarraidh an <eng>ambulance<gai>.

Bha a nighean airson rudeigin a dhèanamh. Rinn i bùrn teth

[TD 36]

’s thug i mach searbhadairean. Cha robh fhios carson. Bha i sgiathalaich timcheall.

Ann an greiseag rinn i tea.

“Am bi i beò?” ars ise mu dheireadh.

Sheall mi rithe. Cha robh fios aice dé dhèanadh i. ’Sann a bha i mar Bedivere ann an sgeulachd Rìgh Artair, a chunnaic mi ann an leabhar sgoile Doris.

“Chan eil fhios agam,” arsa mise. Ach bha i glé bhriagha le sgàile timcheall air a solus.

’S bha a saoghal a’ tighinn gu a cheann. Bha am prìosan a’ fosgladh ’s cha robh fios aice càit an deigheadh i.

Dh’ òl mi beagan tea. Nuair a bha mi ga òl, thanaig an <eng>ambulance<gai> ’s dithis luchd-iomchair.

Chuir iad a’ chailleach air an t-seid-iomchair. ’S cha do dh’ fhosgail i a sùilean ged a chaidh a nighean ri taobh.

Dh’ fhalbh iad a-mach leatha mar gum biodh iad a’ falbh le seòmar-aodaich. Bha a nighean a’ cur oirre a h-aodach—còta is ad dhearg.

Thionndaidh i aig an dorus is gun fhios dhomh chuir mi mo làmhan timcheall oirre.

Phòg sinn a chéile mar dà ainmhidh. Agus gun smid a radh dh’ fhalbh i mach. Chaidh mi sìos na staidhrichean ás a déidh. Bha fhios agam nach fhaicinn i tuilleadh, ach cha robh nàire orm.

Chunna mi i a’ dìreadh ’s a’ dol a-steach do ’n <eng>ambulance<gai> ’s chaidh mi do m’ charbaid. Thug an <eng>ambulance<gai> sgriach mhór—’s chaidh mi dhachaidh am meadhon na sgriach.

* * * * * *

Tha e nas dorra dhomh a nis a bhith ag éirigh anns a’ mhadainn.

Air latha na Sàbaid bithidh mi fuireachd innte gu reugan, a’ leughadh leabhar an déidh leabhair.

A dh’ aithghearr tha mi smaoineachadh nach bi mi a’ leughadh idir ach a’ suidhe ris an teine mar chloich.

Chan eil mi a’ sgrìobhadh uimhir a nis.

Ann am mìos eile bithidh an t-earrach againn. Bithidh mi smaoineachadh air “nid nan eòin”, ’s na h-uighean teth.

’S air a’ ghréin ’s air an t-solus.

Ach chan eil agam mu ’n t-solus. Bithidh e a’ cur dragh orm, mar a bhios Angela a nis.

’Sann ri Doris a bhios mi bruidhinn a nis.

Cha robh fhios agam air móran mu dheidhinn mo chloinn. Cha

[TD 37]

robh fhios agam air eagal Doris romham. Cha robh fhios agam air càil. Cuin a phòsas iad no có a phòsas iad? Chan eil fhios agam ’s chan eil dragh agam.

Tha eagal orm air mo shon fhìn.

* * * * * *

B’ e an dé a’ chiad latha de ’n earrach—latha briagha tioram gorm, ’s na clachan cho geal, clachan na Màirt ’s a’ ghaoth a’ ruith tarsainn orra.

Dh’ fhalbh mi anns a’ mhadainn ’s choisich mi na mìltean. Thanaig mi gu abhainn ’s chunna mi m’ fhaileas ann ri taobh faileasan nan craobhan. Bha gach nì cho ciùin.

Chunna mi fiadh no dhà air na beanntan.

Chunna mi feòrag a’ dìreadh craoibh.

Is tonnagan a’ dìreadh ás na fèithean.

Bha iad tioram ùr a’ sgiathadh mur gum b’ ann aig ionnsachadh a bha iad.

Is cat-fiadhaich aon uair air creig. Chùm mi air falbh bhuaithe.

Is an t-adhar cho gorm, cho gorm.

Fad an latha sin lean mi orm ’s chan fhaca mi duine, aon duine, mar gum b’ ann an rìoghachd inntinn a bha mi.

Mu dheireadh shuidh mi air stoc craoibh ri taobh abhainn, ’s mi coimhead a’ bhùirn a’ gabhail seachad.

Shuidh mi an sin fad dà uair a thìde, a’ coimhead m’ fhaileas a-measg nan clachan, ’s éisg bheaga a’ gabhail seachad.

Chan eil mi smaoineachadh gu sgrìobh mi an còrr.

Tha an leabhar ri dhùnadh. Tha am bùrn a’ tighinn thairis.

Chunna mi anns a’ bhùrn aodann m’ athar ’s e a’ coimhead suas rium gun fiamh air bith.

An déidh sin chunna mi aodann Sheila is eagal innte, aodann Doris le eagal cuideachd, is aodann Angela gun eagal.

Sheall mi riutha mar nach aithnichinn iad.

Leis an fhìrinn innse cha robh fhios agam air móran mu ’n deidhinn.

Chaidh faileas fithich seachad anns a’ bhùrn ’s sheall mi suas.

Bha a chorp a’ lasadh anns a’ ghréin, ’s e cho slaodach ’s cho cùramach mar Maighstir Scott le a sgàil-uisge.

Thog mi mo làmh ris a spiorad an latha ’s na gréin, ’s ghabh e seachad.

’Sann a bha e mar pheann a’ sgrìobhadh air an adhar.

An déidh ùine mhóir chaidh mi dhachaidh.

[TD 41]

FAIRE UR A’ NOCHDADH

(Earrann air a bheil dreach na h-oige—fo iuil Cairistiona Dick)

An raithe so:—

(1) Iomain, le D. Rodmac

(2) Maise Gnùis, le Ealasaid Nic a’ Rothaich

(3) Dealbh eibhinn, le Seumas Cochrane

(4) Am Priosanach, le Cairistiona I. NicGhilleMhoire

(5) Da Leodhusach Ur, le Mairi isDomhnull MacAmhlaidh

(6) Mairi is Domhnull MacAmhlaidh

(7) Seacaid de Shnàth na Muilleadh, le C.C.D.

(8) Salchair, le Iain MacLeoid

Iomain
Le D. RODMAC

“Is binne glòir mo chamain fhéin,
Na guth nan eun is na ceòl nam bàrd,
’S ni binne fuaim air bith fo ’n ghréin,
Na poc ro-threun air liathroid àird.”

THEIR a’ mhór-chuid camanachd ri iomain, ach ’se iomain am facal a bha aig na Gaidheil bho shean. Coma leinn an dràsda dé a tha ceart no ceàrr. Faigheamaid a-mach rud no dhà mu dheidhinn iomain . . . . gu h-àraidh co ás a thànaig e? A bheil e sean? Is e sin ceistean a bhitheas feadhainn agaibh a’ foighneachd.

Tha e sean. Cho sean ri ceò nam beann . . . . no cha mhór nach eil. Chan eil fada bhon a thuirt duine rium gur ann le caman a thug Adhamh slaic air an ubhal ud a thug Eubh dha a-mach á gàrradh Edein. Bha duine eile ag radh rium gun robh caman aig Dàibhidh nuair a bha e a’ dol suas a chath ri Goliath!

[TD 42]

Tha fhios agaibh bho ur n-obair sgoile cho déidheil is a bha na Greugaich is na Ròmanaich air cleasachd airson bodhaig làidir a thoirt dhaibh fhéin. Cha robh na Ceiltich air dheireadh. Bha iad a cheart cho déidheil air cleasan is cleasachd . . . . agus cha b’ e cleasachd a bha ann dhaibh. Dìreach mar a bha na Greugaich is na Ròmanaich bha an cleasachd so chum neart agus ealmhachd ann an cath. Thug na Ceiltich suas an treas cuid de ’n latha gu cleasachd agus b’ e aon diubh sin iomain.

Tha sinn a’ leughadh gur e so an dol-a-mach a bha aca aig lùchairt Chonnachair rìgh Uladh. Chaith iad an sin móran de ’n latha a’ coimhead an òigridh, na “macradh”, air an fhaiche ag iomain. Cha b’ e riaghailtean an latha an diugh a bha aca an uairsin!

Chan eil a-mhàin fhios againn gu dé na riaghailtean a bha aig a’ bhana-ghaisgeach Scàthach airson iomain! So an te aig an robh sgoil airson gaisgeich a theagasg ann an cath. Bha an sgoil aice ann an ceann a deas an Eilein Sgitheanaich, agus bha iomain aig gach gaisgeach ri chluich. Bha Cu Chulainn fhéin an sud agus thug e bàrr air gach gaisgeach aig an iomain. Bha iad ag iomain ann an Eirinn ri linn Chaluim Chille . . . . nach e blàr iomain a thug air tighinn ’na fhògrach gu Alba. ’Se thachair gun tug prionnsa àraidh buille le caman air fear eile agus mharbh e e. Chaidh an ceòl an uairsin air feadh na fìdhle. Theich am prionnsa gu comraich Chaluim Chille ach thug an rìgh òrdugh a thoirt ás a sin agus chuireadh gu bàs e. Rinn Calum Cille agus a dhàimh cogadh an aghaidh an rìgh ach thanaig gnothaichean gu so gun robh aige ri Eirinn fhàgail.

Có nach cuala mu dheidhinn Deirdre! Deirdre a theich le a leannan gu Alba . . . . tha iad a’ deanamh sin an diugh cuideach ach cha b’ ann gu Gretna a chaidh Dierdre idir ach gu ceann loch Eite. A’ chiad uair a chunnaic Deirdre Naoise is ann ag iomain a bha e. Thug fear de na h-òganaich slaic thar balla a’ ghàrraidh anns an robh Deirdre. Is ann aig Naoise fhéin a bha am misneach a dhol g’ a

[TD 43]

iarraidh. Chuir Deirdre ’na làimh am ball . . . . gheall e a faicinn a rithis. Is aithne dhuibh fhéin an còrr.

Chan e cleas òg a tha ann an iomain idir. Tha sinn a’ faighinn aithris air cho trath ri 1750 B.C. Bheil nas sine air an t-saoghal? Chan e mhàin sin ach tha móran de ’n bheachd, agus tha mi cinnteach gu bheil iad ceart, gu bheil móran chleasan eile air an sloinneadh is air an tarrainn bho ’n iomain. <eng>Golf<gai>, is ann o iomain a thanaig e. Bha na gaisgich òga eòlach gu leòr air feuchainn có a b’ fhaide a chuireadh am ball iomain . . . . gu dé a tha sin ach <eng>golf<gai>? Chan e sin a-mhàin ach tha luchd iomain eòlach air a bhith deanamh sud an diugh fhéin. Nach càirdeach cuideachd <eng>hockey<gai> ri iomain? Seallaibh cuideachd <eng>ice-hockey<gai>. Is ann á Canada a thanaig an cleas so agus tha e air aithris gun do thòisich so leis na saighdearan Gaidhealach a bhith ag iomain air eigh nuair a bha iad a’ cumail na sìthe ann an Canada troimh ’n ochdamh linn deug. Theid cuid cho fada ri radh gun tanaig <eng>cricket<gai> o iomain. Is dòcha nach eil iad fada ceàrr! An duirt thu nach robh iomain an Sasuinn riamh? Tha thu ceàrr. Thug an rìgh Iomhair III a-mach binn an aghaidh iomain <eng>(et ad cambucan)<gai> agus ged a chaidh e ás a-measg nan Sasunnach bha na Gaidheil ann an Lunnain ris an iomain, gu h-àraidh air latha na Bliadhn’ Uir.

Bha so cuideachd a’ dol air aghaidh ann an Glaschu agus ann an Dun Eideann. Tha roinn aig a’ bhàrd Màiri Mhór nan Oran mu dheidhinn iomain ann an <eng>Queen’s Park<gai> an Glaschu aig deireadh na linne a chaidh seachad. Tha iomain gu math beò ann an Glaschu is an Dun Eideann, fhathast . . . . gach Di-Sathuirne Gaidheil òg an gleachd le camain.

Ach chunnaic móran àiteachan de ’n t-saoghal na Gaidheil agus far an robh na Gaidheil bha iomain. Canada, Ameireaga mu Dheas . . . . chan eil an sin ach dà àite. Nach bochd gun deachaidh e ás anns na h-àiteachan sin. Nach e bhiodh gasda ach cleas iomain eadar dùthchannan an t-saoghail. Is brònach a radh nach urrainn sin a bhith.

Tha iomain an diugh ri fhaighinn air tìr mór Alba a-mhàin, ged a tha sgioba anns an Eilean Sgitheanach fhathast. Fhuair Màrtainn Màrtainn air a thuras iad ag iomain ann an t-Iort. Ach mar a thachair do Iort thachair do mhóran àiteachan eile, dh’ fhalbh na daoine.

Tha móran aobhair ann gum bu toigh leinn iomain gun a dhol ás. Is e so cleas a tha cruaidh, a tha ag iarraidh neirt, a tha toirt neirt, a tha ag iarraidh mór ealaimh. Chan e sin a-mhàin, so cleas, an aon fhear is e mo bheachd, nach eil daoine a’ cluich airson airgid. Cleas airson uachdarain agus ìochdarain, cleas dhutsa ’ille òig.

[TD 44]

Maise Gnuis
Le EALASAID NIC A’ ROTHAICH.

THA an Geamhradh gu bhith againn a rithist le na gaothan neimheil a bhios a’ deanamh leithid a dhìol air ar craiceann. Ach so cuideachd àm nan dannsaichean is gach cuirm eile agus tha mi a’ dol a thoirt cuideachadh dhuibh a’ deisealachadh airson fear dhiubh sin.

Tha mi a’ creidsinn gum bi sibh air latha obrach a chur seachad roimh àm an dannsa is mar sin ’se chiad rud a dh’ fheumas sibh a dhèanamh leth uair co-dhiù de dh’ fhois a ghabhail mun tòisich sibh ri faighinn deiseil. As aonais an fhois tha so, cha chòrd an oidhche ribh leth cho math.

Bheir mi nis dhuibh, ceum air cheum, dé as còir dhuibh a dhèanamh is bithidh e nas fhasa leantainn.

(l) Glanaibh an t-aodann agus an amhaich le cungaidh-nighe agus cungaidh-ùrachaidh (<eng>Freshner<gai>) freagarrach airson an seòrsa craicinn tha oirbh.

(2) Cuiribh an sin oirbh cungaidh-taiseachd. A bharrachd air a bhith cur fiamh dealt air ur n-aodann tha e cuideachd nas fhasa na cungaidhean-maise a chur oirbh ma theid so oirbh an toiseach.

(3) Slìobaibh cungaidh-stéidh air uachdar, a’ tòiseachadh aig a’ mhala sìos chun a smiog agus pìos dhe ’n amhaich.

[4) Faighibh pìos glan cloimh-chotan agus cuiribh oirbh am phùdar, a’ tòiseachadh an turas so aig an amhaich agus ag obrachadh suas chun na mala. Na suathaibh am phùdar oirbh idir ach bruthaibh gu math a-stigh dha ’n chraiceann e. A nis le pìos cloimh-chotan eile, a’ tòiseachadh aig a’ mhala, thoiribh dheth am phùdar a

[TD 45]

bhios a chòrr. Deanaibh an rud a rithist agus bu chòir gum maireadh e fad na h-oidhche.

(5) Cuiribh oirbh cailc-mhailghean a’ leantainn nam mailghean nàdurra.

(6) Dath-shùilean. Cuiribh oirbh dath a bhios freagarrach chan ann air na sùilean a-mhàin ach cuideachd air an dreas a bhios oirbh.

(7) Bruisigibh na ruisg agus cuiribh orra dath-ruisg. Leigibh leis a’ chiad còta tioramachadh agus an sin cuiribh oirbh fear eile.

(8) Fàgaibh dath-bhilean chun an rud ma dheireadh agus na bruthaibh idir na bilean air pìos pàipear oir cha toir so ach air an dath-bhilean a dhol na phleit tioram.

(9) A nis faighibh pàipear-tana air a fhliuchadh agus air ur socair, bruthaibh e air an aodann air fad—cumaidh so an cungaidh-maise a’ coimhead ùr nàdurra fad na h-oidhche.

Ma leanas sibh na naoi òrdaighean sin bu chòir gum bi sibh gu math toilichte ás ur coltas.

Anns an ath àireamh tha mi a’ dol a dh’ innse dhuibh mu ’n liuthad seòrsa fàile-chùbhraidh tha ri fhaighinn agus ciamar a thaghas sibh am fear as freagarraiche oirbh fhéin.

[TD 46]

Am Priosanach
Le CAIRISTIONA I. NICGHILLEMHOIRE (Ard-sgoil MhicNeacail)

Dhùisg e ag camhanaich na maidne agus choisich e chun na h-uinneige. Bha an sneachd a nis tiugh air an talamh agus bha na lòineanan geala a’ tuiteam gu sèimh, sàmhach fad na h-ùine, a’ glasadh a-mach a h-uile fuama. Ach cha b’ ann air càil de ’n sin a bha aire. Bha an ùine a’ dol seachad agus bha e fhathast ’na sheasamh an sud gun ghluasad.

Chunnaic e luidheir le cheò gorm ag éirigh suas dha ’n adhar o ’n tigh a bha mu chomneimh agus solus an sud agus an so air feadh a’ bhaile ag innse gun robh am baile gu léir a’ dùsgadh.

Bha a’ mhadainn reòta, fuar. Tharraing e an seann chòta na bu dlùithe mu a ghuailnean. Bha e gus tuiteam leis an sgìos agus cha robh e air càil ithe o chionn dà latha. Bha a h-uile stiall a bha mu chorp bog fliuch leis an t-sneachd. Ach bha fhios aige nach b’ urrainn da fuireach an sud na b’ fhaide. Nam faigheadh iad a-mach gun robh e a’ gabhail fasgaidh anns a’ bhothaig, cha b’ fhada gus am biodh fir a’ bhaile air a shàil. Smaoinich e a rithist air an duine a mharbh e.

Cha robh e a’ gabhail aithreachais sam bith airson an ruid a rinn e ach bha e na bu duilghe na b’ urrainn da a ràdh airson an àmhghair a thug e air a mhàthair. Mar nach biodh doilgheasan gu leòr aice on phòs i an duine ud. Bha fhios aige gur ann air a sgàth-san agus air sgàth a bhràithrean a phòs i idir e. Cha b’ urrainn di an teaghlach a chumail cruinn ’na h-aonar, agus bha airgead gu leòr aige-san. Ach bha iad fada na b’ fheàrr ás aonais—bochd ’s mar a bha iad. Thigeadh e dhachaidh oidhche an déidh oidhche ga dhalladh leis an deoch, ag éigheachd is a’ mionnan agus a’ gabhail air a h-uile duine le a bhata. Thoill e na fhuair e. Ach an uair a thànaig am poileas air a thòir dh’ fhàs aodann a mhàthar cho geal ri craiceann nam mairbh agus thòisich i a’ gal gu cruaidh.

Ach bha cóig bliadhna bho ’n uair sin. Bha a mhàthair air bàsachadh. Bha e fhéin coma dé a dh’ éireadh dha. Chan e nach robh gu leòr aca mu dheidhinn sa’ phrìosan. Bha iomadh fàbhar air a nochdadh

[TD 47]

dha. Cha robh sùil ro gheur air. Cha robh duine faisg a mhìle an latha so, agus gun smaoineachadh, thug e a chasan leis.

Bha seachdain air a dhol seachad a nis, agus bha e cho lag ri piseig air ùr bhreith.

Bha buidheann de chloinn bhig a nis a’ dèanamh air an abhainn ag éigheachd àird an claiginn. Sheas e gan coimhead greiseag. Bha e air chrith leis an fhuachd agus air a ghonadh leis an acras. Thànaig luairean ’na cheann agus chaidh a h-uile càil dubh. Thuit e gu làr, gun chàil ach gun robh a mhothachadh aige. Bha aodann cho geal ris an t-sneachd a-muigh.

Bha glaodhaich na cloinne na b’ fhaisge a nis. Shaoil leis gun d’ fhosgail an dorus. Bha balach beag ’na sheasamh os a chionn, a shùilean ga tholladh agus ceist iomaguineach air aodann. Dhùin e a shùilean a rithist. Chuala e am balach beag, mar gum biodh e fad ás, ag éigheachd, “Iain, trobhad, seall air an duine so. Cha chreid mi nach eil e marbh.”

Dh’ fhiach iad ri a cheann a thogail, ach thuit e sìos a rithist. Cha robh dragh aige. Bha a’ bhruidhinn a’ fàs na bu laige agus na b’ fhaide ás.

[Sanasan]


[TD 48]

[Sanas]

[TD 49]

[Dealbh]
Mrs. Perrins—anns an deise de chlò Ceemo. Tha i tighinn gach là do a h-oifis an Steòrnabhagh á Gearraidh na h-Aibhne anns a’ bhan bheag <eng>Fiat<gai> a tha cho freagarrach air na rathaidean cumhang.

Da Leodhasach Ur
Le MAIRI IS DOMHNULL MACAMHLAIDH

AIR turas dhachaidh chaidh sinn air chuairt suas a Ghearraidh na h-Aibhne a bhruidhinn ri bana-Leódhusach ùr—ach te air an deach iomradh fad is farsaing anns an dà bhliadhna a chaidh seachad. Is e so Mrs Perrins a rinn a dachaidh a nis an Lodge Ghearraidh na h-Aibhne agus air a bheil iomradh tric sna pàipearan le h-obair sna clòitean “Ceemo”.

Bha an seòmar anns na choinnich sinn dìreach mar dhealbh á leabhar—le gorm srianach air a’ bhalla agus cùrtairean troma (a dhealbh i fhéin) air dhath ghlas-bhuidhe. Is e boireannach àrd a th’ innte—thug i greis de latha ’na bhana-pholasman is greis eile a’ sealltainn aodaich—’na <eng>Mannequin<gai>. Tha coltas tuigse agus èasgaidheachd cuirp agus inntinn oirre a thaobh nithean anns an cuir i ùidh.

[TD 50]

[Dealbh]
Sàri de chlò Ceemo—có theireadh gun deachaidh so fhighe an Leódhus?

Ach ciamar a chaidh a leithid so de bhean uasal air nach robh feum airgid agus aig nach robh ceangal ri obair de ’n t-seòrsa so a riamh an sàs anns na clòitean? Bha ùidh aice a riamh, tha e coltach, an dathan ’s an dealbhan—gu h-àraid an <eng>ceramics<gai> air na rinn i mion-sgrùdadh agus i fhéin oileanachadh fad sia bliadhna gus a bheil i a nise aig ìre is gun aithnich i ùghdar nì de ’n ghnè air aon sealladh—co-dhiù mas ann de ’n 18mh linn deug a tha e.

O chionn 22 mìos air ais ghabh i os làimh seann mhuileann a bha dol an Steòrnabhagh o 1908 agus is ann o an t-seann ainm Cailean M. Orrock (nach tric a chluinnte uaireigin an Leódhus mu “chlò le Orag”?) a thug i an t-ainm Ceemo . . . . Cee . . . . Em . . . . O . . . . Bha an t-ainm so, mar a thubhairt i, na b’ fhasa do Eadailtich agus Seapanaich a radh agus cuideachd cha bhiodh e cho ceangailte ri Albainn neo ris a’ chlò mhór ’s a bhiodh an t-ainm a tha air an obair fhéin an diugh—MacIllinnean is MacIllinnean. Tha so a’ nochdadh gu robh sùil aig Mrs Perrins air margaidhean an t-saoghail o ’n toiseach.

A thaobh dhealbhadair a chuireadh snàthan is dathan ri chéile sna dòighean bu taitniche—có a b’ fheàrr na i fhéin le a h-eòlas air dathan? Chan eil duine aice gus an so a sàs anns an taobh sin de ’n obair ach i fhéin, agus chan eil i de ’n bheachd gun còrdadh e rithe nam bitheadh. Sheall i dhuinn na ceithir pìosan a choisinn an duais dhi aig Féis Sacramento an California—gorm peucagach agus trì dathan bàn-dhearg, gu léir an aodach nas aotroma na an clò mór. Fhuair i an duais a b’ àirde airson measgachadh snàthan ás ùr—agus

[TD 51]

sin le pìos de chlò mór is lurex troimhe—nì nach do dh’ fheuch duine riamh roimhe. Bha na dathan gu léir bòidheach agus nas soilleire na chithear mar as trice an clò nan eilean.

Tha am muileann a thòisich le triùir a nis le àireamh 46 de luchd obrach agus tha còrr is trì cheud breabadair a’ fighe nan clòitean Ceemo air feadh Leódhuis. Tha beagan eadar-dhealachadh ri dheanamh chum gun gabh na beairtean na clòitean so—na tha slinn nas mìne—ach tha e coltach gu bheil an àireamh sin de ’n bheachd gur fhiach e an t-saothair. Chan eil gearan idir aig Mrs Perrins a thaobh luchd obrach an eilein.

Bithidh i fhéin a’ frithealadh nan tighean fasain am Paris ’s an Lunnain. Am bliadhna cha robh ach dà shalon san Fhraing nach do chleachd pìos de ’n chlò Ceemo ’nan cuid aodaich. Bha aon lainnireach liathghlas ann a bha cho cumanta an deisichean is gun d’ fhuair e am farainm an <eng>six o’clock uniform<gai>.

Le sin tha e coltach gu bheil Ceemo a’ ruighinn àirde an fhasain. Agus dé mu fharsaingeachd? Tha Mrs Perrins ag radh gu bheil na margaidhean as fheàrr a th’ aice fada air falbh—an Tokyo agus ann a Hong-Kong. Tha i cuideachd ag reic ris an Fhraing, a’ Ghearmailt agus dùthchannan eile.

Dh’ fheòraich sinn mu bheachd na mnà uasail mu ’n eilean agus thubhairt i gu sìmplidh gur e a nis bu dachaidh dhi. Tha i cruaidh orrasan—agus nach eil sinne mar Ghaidheil ro-eòlach orra—a ghabhas Lodge agus a thig son mìos neo sia seachdainean a ghabhail luach an airgid de dh’ iasgachd is de shealg ’s nach toir beachd neo oidhirp a thaobh cor an t-sluaigh. Chan eil an leithid ’na beachd a’ cur an talamh gu feum neo a’ deanamh na b’ urrainn dhaibh gus an àite a chumail beò. Chan eil so fìor mu an duine aice fhéin—an Caiptean Perrins a tha air tuath math a dhealbh an Gearraidh na h-Aibhne agus aig a bheil mìle othaisg an dràsda. Tha e cuideachd air móran de ath-chur fheuchainn agus tha e a nis an sàs ann an deuchainnean eile le feur agus arbhar—ann an còmhstri chàirdeil ri Gilleasbuig a’ Bhùird.

[Dealbh]
An Caiptean Perrins, a tha air móran a dhèanamh an Gearraidh na h-Aibhne a thaobh fearann ath-chur. Tha mìle othaisg air a thuath.

[TD 52]

[Dealbh]
Mrs. Perrins is Mgr. MacIlleathain aig beairt Ruairi MhicIomhair—am balach a dh’ fhigh aon de na pìosan a choisinn duais.

Tha a’ chàraid éibhinn a tha so de stoc eadar-dhealaichte. Is e theaghlach-san iadsan a tha a’ deanamh an <eng>Lee and Perrins Sauce<gai> an Sasuinn, ach tha buntanas aige thaobh a sheanmhar ri Cloinn Dòmhnaill Uibhist is Cloinn ’ic Nèill Bharraidh. Tha ise leth-Frangach agus fileanta anns a’ chànain sin—nì a tha i a’ faotainn feumail ’na h-obair a nis. Tha sgeulachd àraid aice mu’n chiad turas a bha i a’ falbh air itealan ás an eilean. Aig an àm bha faclair beag Gàidhlig aice ’na cois gus beagan eòlais a chur air a’ chànain. An àm dìreadh do ’n itealan dh’ iarr iad oirre balach òg tinn a leigeil a-steach roimhpe agus thubhairt iad nach robh smid Beurla aige. B’ e so a cothrom a Gàidhlig fheuchainn agus rinn i gu dìcheallach an àirde na chanadh i ris, le cuideachadh o ’n leabhran. Bhruidhinn i ris mar a b’ fheàrr a dheigheadh aice air sa’ Ghàidhlig. Bha am balach ga coimhead. Fhreagair e—“<eng>Pardonnez moi, Madam, je ne parle pas anglais<gai>.” Is e seòladair Frangach a bh’ ann, a dh’ fhàs tinn air bòrd bàta. Geall gu robh esan toilichte te a lorg a bhruidhneadh ris ’na chànain fhéin.

Tha eòlas Mrs. Perrins air Leódhus air meudachadh o ’n latha sin agus eòlas Leódhuis oirrese. Innsidh na bliadhnachan a tha air thoiseach mar a theid leis a’ chàraid uasail so a thanaig nar measg agus barrachd ’nan ceann air an cur-seachad agus an toil-inntinn féin fad cead-samhraidh. Tha aon nì cinnteach. B’ fheàirrde ar n-eileanan agus a’ Ghaidhealtachd air fad tuilleadh de’n seòrsa.

[TD 53]

[Dealbh]

Mairi is Domhnull MacAmhlaidh
le C.D.D.

THA mi creidsinn gum bi sibh gu tric a’ radh ribh fhéin an déidh sgeulachd na bàrdachd na òraid a leughadh, “B’ fheàrr leam gun robh fios agam có sgrìobh sud. Saoil an e leithid so a dh’ fhear na leithid so a thè?” Oir mar as trice chan eil an t-ainm a’ toirt móran cuideachadh dhuibh mar a bheil e ainmeil. So agaibh beagan mu ’n chàraid a sgrìobh mu Chlò Ceemo.

’Sann á Leódhus a tha Màiri agus Dòmhnull MacAmhlaidh agus tha iad a’ fuireach an Dun-Eideann. Bha an dithis aca ann an Oilthigh Ghlaschu far an tug iad a-mach an toiseach M.A. Dhealaich an slighe an déidh so—Màiri ri <eng>Psychology<gai> agus Dòmhnull a’ foghlumachadh an Lagh.

Tha Dòmhnull air inbhe àrd a ruighinn ’na obair. Tha e air ùr ghabhail an Cùirt an t-Seisein—’na <eng>Advocate<gai>—agus tha sinn a’ cur meal-an-naidheachd air. Bha mi foighneachd dha gu dé na cuir-seachad a bh’ aige agus so iad—Eòlas riaghlaidh, Ball-coise agus a bhith ’na Iar-Cheann-suidhe aig meur a’ Chomuinn Ghaidhealaich an Dun-Eideann. Tha iad gu math eadar-dhealaichte!

Tha Màiri air a cumail a’ dol le obair tighe agus a’ coimhead ás déidh Donna bheag. Saoil a bheil i a’ feuchainn <eng>Psychology<gai> oirre? Nuair a gheibh i mionaid, bithidh i a’ sgrìobhadh òraidean is sgeulachdan as mór as fhiach a leughadh.

[TD 54]

[Dealbh]

Seacaid De Shnath Na Muilleadh

(An dealbh le DOMHNALL B. MACLEOID)

AIR an t-samhradh-sa nuair a bha sinn ann an Uibhist, thug Uilleam bràthair mo mhàthar sinn air chuairt do Mhuileann Loch Euphort. Chunnaic sinn ann a sin de dh’ innealan is de rudan neònach a’ dèanamh, ’na thorran, an obair a b’ àbhaist a bhith maireachdainn fad a’ gheamhraidh do bhoireannaich nan eileanan—a’ càrdadh, ’s a’ snìomh ’s a’ toinneamh. Ach ’se thog mo shùil-sa ach na corran snàth a bh’ air an cruinneachadh ann an oisein dhe ’n àite—iteachain a bh’ air ropladh is mar sin. Bhatar a’ reic so air cho beag ri trì tasdain am punnd. Bha dathan bòidheach ann agus nan togradh tu dh’ fhaodadh tu fhéin measgadh a dheanamh orra no obrachadh le aon dath. ’S ainneamh té agaibh nach fhaigh greiseag de chuibheal eadhon anns a’ bhaile mhór. Tha mi tuigsinn gum bheil corran mar so gan reic ann am móran dhe na muillean, caran mu ’n aon phrìs agus postaidh iad cuideachd e ma chuireas tu ga iarraidh.

Faodaidh tu seacaid a dheanamh leis, no deise, cho briagha ri gin a dheanadh tu le snàth gallda. Sin agaibh seacaid air Annag anns an dealbh a dh’ fhigh i le snàth buidhe a fhuair i á té de mhuillean Steòrnabhaigh. Lean i pàtaran ALVA 109 airson <eng>Grampian Tweed<gai> na <eng>Ben More Knit Quik<gai> ach dheanadh pàtaran sam bith airson snàth garbh an gnothach. Chuir i snàth na muilleadh cóig fillte agus ghabh an t-seacaid so dà phunnd snàth—sin agad seacaid bhriagha air sia tasdain far an cosgadh i na notaichean air a fighe le snàth gallda. Agus tha i annasach.

C.C.D.

[TD 55]

Salchair
Le IAIN MACLEOID (Dealbh le Diana Christie)

“SIN agad mar tha cùisean an diugh”.

Bhuail Camshron a dhòrn air a’ bhòrd. “Sgrabh is salchair a’ faighinn an cead fhéin. ’Sann air an adhbhar sin a tha an saoghal anns an staid anns am bheil e”.

Leig Tormod sìos a’ chuid mu dheireadh de ’n uisge-bheatha agus e a’ coimhead Camshron aig taobh eile a’ bhùird. Bha gloinne aig Camshron ’na làimh agus lasadh an uisge-bheatha ’na shùilean.

Chuala Tormod an aon sgeul iomadach uair eile an uair a bha Camshron an deaghaidh bhith ag òl, ach shaoil e gun robh Camshron nas truime air an òl agus nas treasa ’na bharail fhéin bhon chaochail a bhean chionn bliadhna air ais.

Cha robh feum sam bith ann a dhol ’na aghaidh an dràsda. Dh’ aithnich Tormod air gun robh e an deaghaidh bhith ag òl an uair a thachair iad ri chéile aig bonn na staidhre. An uair a dh’ iarr Camshron a-stigh airson deoch e cha bu thoigh leis diùltadh agus fhios aige gun robh an duine aonaranach, agus laghach gu leòr ’na dhòigh fhéin.

Chùm am fear eile air.

“Bha agamsa ri mo rathad fhéin a dheanamh anns an t-saoghal gun cuideachadh bho dhuine sam bith, ach gheibh òigridh an la-an-diugh a h-uile cothrom agus dé am feum a tha iad a’ deanamh dheth? Chan eil ach a’ dol an aghaidh a h-uile càil a bha sinne a’ smaointeachadh ceart agus a’ magadh air feadhainn nas fheàrr na iad fhéin. Cus tìde aca airson bhith dìomhain agus gun iad a’ deanamh càil leis ach a’ gabhail cothrom airson bhith suas ris a h-uile cleachdadh salach.

“Tha fhios agam nach eil thusa dol leam anns a h-uile rud a tha mi ag radh, ach chan eil thusa faicinn an t-saoghail mar a tha e da-rìreadh, is tu nad mhaighstir-sgoile, ’s gun gnothach agad ach ri cloinn.

“O gabh mo leisgeul a charaid, cha tug mi ’n aire gun robh do ghloinne falamh.” Shìn Camshron a-mach a làmh airson gloinne Thormoid, ach dh’ éirich Tormod.

[TD 56]

[Dealbh]

“Móran taing Iain,” ars esan, “ach femaidh mi bhith falbh”.

“Tha tìde agad airson te eile co-dhiù,” fhreagair Camshron, agus e a’ togail a’ bhotail.

“O chan eil,” fhreagair Tormod. “Tha Anna a’ tilleadh a màireach agus feumaidh mi sgrìob a thoirt air an tigh.”

’Sann le spàirn a dh’ éirich Camshron air a chasan. ’Se duine mór trom a bh’ ann, ’s a choltas an còmhnaidh a’ toirt an cuimhne Thormoid nach robh e fhéin ro mhór, ach cha robh e ro chinnteach air a chasan a-nochd.

“Tha thu cinnteach nach gabh thu te eile, ’ille?”

“Cha ghabh an dràsda, a charaid, ach thig thu fhéin a-nuas a choimhead oirnne oidhche air choreiginn—”.

“Thig mi sin.”

An uair a bha e teàrnadh na staidhre an deaghaidh dha Camshron fhàgail bha inntinn Thormoid a’ ruith air na thuirt am fear eile ris.

Duine laghach gu leòr ach a’ ghràin a bha aige air na <eng>hooligans<gai> mar a chanadh e riutha. Cha robh iad aige ach mar na beathaichean.

Bha e a’ fàs dorcha agus chitheadh Tormod soluis a’ bhaile troimh uinneag na staidhre. Bha an t-àite anns an robh an tigh aige gu

[TD 57]

h-àrd os cionn a’ bhaile. Sheas e aig an uinneig greis a’ coimhead nan solus.

Bha an saoghal làn de dhaoine mar bha Camshron, daoine gasda ’nan dòigh fhéin a dheanadh rud sam bith air do shon ma bha thu dhiubh fhéin, ach gun cho-fhaireachdainn aca do dhuine sam bith a bha taobh a-muigh a’ bhuidhinn bhig aca fhéin.

Dh’ fhosgail e an dorus mór. Dh’ fhairich e seòrsa de spraichleadh agus chuir e air an solus anns an t-seòmar bidhe.

Bha dithis dhaoine òga ’nan seasamh an sin, seacaidean dubha leathair orra agus na h-aodannan aca biorach leis an eagal.

Bha e mar gum bitheadh e a’ coimhead so uile ann an dealbh-chluich, agus nach robh e a’ tachairt dha fhéin idir.

Ach an uair sin thug e an aire dha na draghairean air an tarrainn a-mach is na bha annta sgapte air an ùrlar, dorus a’ phreasa-aodaich fosgailte agus a h-uile càil air a shadadh an ear ’s an iar, agus dh’ fhalbh an smaoin gun robh e a’ coimhead dealbh-chluich no a’ faicinn aisling.

Las an fhearg ’na bhroilleach.

Thanaig na daoine—daoine òga mar a chunnaic e a nis—gan ionnsaigh fhéin.

Leum am fear bu mhotha aca—fear le falt ruadh—a dh’ ionnsaigh na h-uinneig. Dh’ fheuch e ri a fosgladh, ach chan fhosgladh i ach beagan. Rinn Tormod mar sin i air eagal gun tachradh an rud a thachair.

Bha am fear eile air ruith a-null ri thaobh.

Thionndaidh iad a nis a dh’ ionnsaigh Thormoid a rithist.

Dhùin Tormod an dorus le fors agus chuir e a dhruim ris.

Thuit a shùil air an telefon agus aig an aon àm chunnaic am fear ruadh sin.

Spìon e an còrd ás a fhreumhaichean. Thog e seuthar. Bha a cheann crom agus a shùilean a’ seasamh a-mach ás a cheann mar gum biodh duine a bhiodh ás a rian.

“Leig a-mach sinn,” ars esan le seòrsa de ràn.

Dh’ fhairich Tormod an fhearg ga thachdadh.

“A shalchair,” ars esan, “dìolaidh sibh airson so.”

Sheas iad mar so greis, a’ coimhead a chéile. Dh’ fhairich Tormod samh, samh losgaidh. Eil fhios an robh iad an deaghaidh an tigh a chur ’na theine? Bha e an deaghaidh an t-saimh fhaireachadh roimhe

[TD 58]

ach cha do ghabh e a-stigh dé bha ann leis a’ bhoil anns an robh inntinn.

Aig an aon àm chuala e sgleog throm air mullach an tighe. Dh’ fhairich e an samh a rithist agus an uair sin thuig e dé bha ceàrr.

Bha an Camshronach gu h-àrd na staidhre an deaghaidh an tigh aige a chur ’na theine.

“Teine!” ars esan. “Tha fear shuas an staidhre an deaghaidh an tigh a chur ’na theine.”

Dh’ fhosgail e an dorus agus leum e suas an staidhir. Aig an aon àm chuala e iad ’nan ruith a-mach air an dorus agus a’ gabhail sìos an staidhir.

Chuir e a ghuala ri dorus a’ Chamshronaich ach cha ghluaiseadh e. ’Se dorus mór trom a bha ann.

Leig e ràn ás. “Cha ghluais an dorus.”

Dh’ fhairich e fuaim chasan a’ dìreadh na staidhre. Ann an tiota bha am fear a b’ òige de na balaich ri thaobh.

“Leig leamsa a dheanamh.” Bhrùth e Tormod ás an rathad agus thug e leum an aghaidh an doruis le a ghualainn. Dh’ fhosgail an dorus le brag.

Thanaig ceò a-mach ’nan coinneamh ach chunnaic iad an Camshronach ’na laighe astar beag air falbh bho ’n dorus.

Chaidh iad a-stigh agus iad a’ casadaich ’s a’ priobadh an sùilean leis a’ cheò, agus thòisich iad air a dhraghadh a-mach eatorra.

Thug iad sìos an staidhir agus a-stigh gu tigh Thormoid e.

Chuala iad glag na feachd-teine agus an ùine ghoirid bha an t-àite làn dhaoine, muinntir na feachd-teine agus maoir-shìth ’nam measg.

Greiseag an deaghaidh so bha Tomod ’na shuidhe ri taobh an teine aige fhéin. Bha am balach òg ’na shuidhe m’ a choinneamh, ’s e a’ coimhead an ùrlair gun bhith ag radh guth.

Thanaig dithis mhaoir-shìthe a-stigh. “Bithidh tu toilicht a chluinntinn,” arsa fear aca, “gu bheil do nàbaidh gu math nas fheàrr a nis. Chuir iad fios ás an ospadal. Tha an teine air a chur ás cuideachd.”

Thug e a-mach leabhar sgrìobhaidh. “Dòcha gun innis thu dhuinn a nis ciamar a thug thu an aire do ’n teine?”

“Well,” arsa Tormod, “cha robh mi fhìn agus mo charaid ach—”

Thog an gille a cheann.

“Cha leig thu leas,” ars esan. “’S aithne dhaibh mise.”

“Ged tha,” arsa Tormod, “tha rud no dhà agamsa ri innse dhaibh.”

[TD 63]

Air A’ Chroit—Comhla Ri Na Cearcan
Le PEIGI NIC’ILLEMHOIRE

“CHA robh càl no buntàta, no fuidheall eòrna no coirce, no mionach éisg, no nì air an gramaicheadh fiacail nach robh i a’ slaodadh a dh’ ionnnsaigh na béiste.” ’Sann dìreach mar so a tha cuid a’ beathachadh nan cearc. Tha iad a’ smaoineachadh gum beir cearc ma theid sgudal sam bith a thilgeil thuice, ach ’s iad a tha air am mealladh. Tha cnàmh-bidhe nas duile do chuid de chreutairean na tha e do chuid eile, oir tha feadhainn aca le aon stamag mar a tha an t-each, agus cuid eile le ceithir stamagan mar a tha am mart. Is e aon stamag a tha ann an cearc—is e sin an sgròban, ach tha an ciaban a’ gabhail os làimh déiligeadh ris na clachan beaga agus na sligean a bhios i ag ith.

Air a’ chroit ’sann airson nan uighean a thàtar a’ cumail chearc. Mar sin, bu chòir biadh a tha freagarrach airson chearcan a tha breith a thoirt dhaibh. Tha so comasach fhaighinn ’na mhin a dh’ fhaodar a thoirt dhaibh tioram no fliuch, no ’na ghràineanan beaga. Is e <eng>Layers Mash<gai> a theirear ris a’ mhin agus <eng>Layers Pellets<gai> ris na gràineanan. Tha e iomchuidh sìol a thoirt dhaibh cuideachd, agus ged a tha sìol-coirce glé mhath is e sìol-chearc as fheàrr, oir anns an t-sìol-chearc tha iomadh seòrsa sìl air an cur a-measg a chéile. Chan eil math cus bìdh a thoirt do chearc oir theid i gu feòil, a cheart cho cinnteach ’s a theid fear no té a dh’ itheas cus. Nuair a theid a’ chearc gu feòil cha bheir i idir cho math, agus ’se a’ phoit a h-àite, oir cha bhi i fada beò ma tha a broinn làn blanaig. Cha mhotha a bheireas cearc gun bheathachadh riaghailteach, agus bu chòir pailteas bùirn glan a bhith faisg oirre.

Gu dé cho fada ’s còir cearc a chumail? ’Nam bheachd-sa tha dà bhliadhna fada gu leòr. Cho cinnteach ’s a chaitheas bó ri linn bleoghainn, agus a chaitheas each ri linn treabhaidh, caithidh cearc ri linn breith. An déidh dà bhliadhna chan eil anns a’ chearc ach cosgais—bhiodh i móran na b’ fheàrr anns a’ phoit. Tha ruighneachd na circe a réir a h-aoise, agus mar sin chan eil cearc aosd freagarrach airson ròstadh anns an àmhainn.

[TD 64]

Chan eil cearcan ann aig a bheil uighean cho math ri cearcan a tha faisg air a’ chladach, gu h-àraidh ma tha iad a’ faighinn cothrom sgrìobaidh a-measg shligean na tràghad. Tha e follaiseach gum feum cearc aol airson slige an uighe, agus an uair a tha an t-aol gann tha a’ mhaothag pailt.

Nuair a chì sibh uighean le buidheagain bhrèagha dhearg faodaidh fhios a bhith agaibh gu bheil na cearcan sin a’ faighinn gu leòr iaruinn agus iodine. Ma tha na buidheagain bàn-bhuidhe cha dean tairgnean meirgeach a-measg a’ bhùirn cron sam bith.

Their feadhainn nach eil aobhar sam bith a bhith deanamh cus glanaidh air tigh nan cearc. Their mise gu bheil, oir ’nam bheachd-sa ma tha tigh nan cearc glan chan eil uimhir de ghalairean a-measg nan cearc agus cha mhotha tha creutairean beaga mar a’ mhial-chearc a’ cumail tàmh na h-oidhche bho na cearcan. Ged nach eil anns a’ mhial-chearc ach donas do ’n chearc, tuigibh nach fhuirich i beò air an duine idir.

Glé thric cluinnidh sinn fear no té ag radh “Tha an galar a-measg nan cearc againn”. Chan eil a leithid a rud ri galar nan cearc ann—tha CEUD galar ann agus cuid aca glé ghabhaltach. Chan eil e comasach dhomh ach beagan a radh mu dheidhinn galair no dhà oir tha cus ghalairean ann.

Is tric a chithear cearc a tha a’ coimhead glé fhallan a’ bàsachadh ann am prioba na sùla. Mar as trice, nuair a thachras so, is e ugh a tha a’ briseadh ann am broinn na circe. Tha so ag aobharachadh séid (<eng>peritonitis<gai>) am broinn na circe, agus mar a tha am puinnsean a’ dol troimpe tha an fheòil a’ fàs dorch. Carson a tha an t-ugh a’ briseadh ann am broinn na circe? Tha dà aobhar air a so: (1) chan eil a’ chearc a’ faighinn gu leòr shligean (<eng>calcium<gai>) airson slige cheart a chur air an ugh, (2) cus blanaig am broinn na circe a’ cur spàirn air a’ chearc an uair a tha i fiachainn ri breith—bheir sin air an ugh briseadh gu h-àraidh mur eil slige mhath air.

Tha droch bheathachadh a’ toirt bàs do dh’ iomadh cearc, agus chan eil aig duine ach coimhead ris a’ chiaban airson sin fhaicinn.

[sanas]

[TD 65]

Thugaibh an lìnig bho ’n a’ chiad chiaban a chì sibh, agus ma tha a’ chearc air a bhith faighinn droch bheathachadh, chì sibh bucaidean (<eng>ulcers<gai>) beaga am broinn a’ chiabain. Cha cheannaich mi fhéin cearc uair sam bith gun coimhead ris a’ chiaban, ris an adha agus ris a’ chnàimh broillich. Is toigh leam cearc fhaicinn le ciaban fallan slàn, adha shlàn agus cnàimh broillich dìreach—ma tha an cnàimh broillich càm cha robh am beathachadh gu math.

Tha caitheamh pailt a-measg nan cearc ach ma tha caitheamh ann an cearc cha bheir i, agus cha ghabh duine caitheamh bho chearc. Gabhaidh a’ mhuc agus an cù caitheamh bho chearc. Mar sin bu chòir gach closach a losgadh. Ma thig caitheamh a-measg cearcan duine agaibh is dòcha nach gabh a h-uile gin aca idir i. Tha e comasach faighinn a-mach có an fheadhainn aca anns a bheil a’ chaitheamh, ach feumaidh duine le eòlas sin a dheanamh. Thàtar a’ cur stuth (<eng>tuberculin<gai>) le stealladair ann an sprogan na circe, agus an ceann dà latha no trì feumar faicinn a bheil séid anns a’ sprogan. Ma tha séid àraid anns a’ sprogan ’se mullach an teine àite na circe. Bu chòir na cearcan a tha slàn a ghluasad gu talamh ùr—chan eil math sam bith na cearcan fallan fhàgail air an aon talamh, oir tha an creutair beag a tha ag aobharachadh na caitheamh beò anns an talamh airson greis mhóir. Cha leig mi leas a radh gu feum tigh nan cearc fìor ghlanadh fhaighinn.

Tha pairilis (<eng>paralysis<gai>) glé chumanta cuideachd a-measg nan cearc. An dràsda agus a rithist chì duine cearc a’ fàs cuagach—’s dòcha gun tuit té de na sgiathan agus gum bi a’ chearc a’ dol timcheall mar gum biodh i leis an tuathallan. Glé thric ’se pairilis a tha ceàrr oirre. Le pairilis tha na féithean a’ séid ach cuimhnichibh gum faod galar eile séid a thoirt air na féithean. Faodaidh beachd a bhith aig duine gu dé a tha ceàrr air cearc, ach chan urrainn duine a bhith cinnteach gus an teid fosgladh na circe agus rannsachadh a h-uile mìr de a broinn. Mar sin ma bhàsaicheas cearc oirbh faighibh a-mach gu dé a thug bàs dhi, agus gabhaibh comhairle duine a fhuair ionnsachadh anns a’ chùis. Is e so a’ chomhairle a bheirinn fhìn air bean a’ chroiteir:

(1) ma tha cearcan math aice agus coileach math, thugadh i a-mach àl bho uighean nan cearc aice fhéin;

(2) Bu chòir a bhith gu math do ’n chearc ghuire agus do na h-iseanan—biadh math, pailteas bùirn glan, agus tigh glan. Tha a’ mhin-choirc eagalach math do na h-iseanan nuair a tha iad beag, ach ann an ùine ghoirid bu chòir biadh a cheannach dhaibh, oir cha dean a’ mhin

[TD 66]

choirc a’ chùis ’na h-aonar airson fada;

(3) Bu chòir oibreachadh a’ bhìdh an àirde gus am faigh iad biadh a tha freagarrach airson eireagan a tha gus tòiseachadh a’ breith;

(4) Ma leanas té a’ toirt beathachadh ceart do na h-eireagan gus an tòisich iad a’ breith, bu chòir dhi còrr agus mìle ugh fhaighinn bho shia eireagan anns an dà mhìos dheug bho thòisicheas iad a’ breith. Chan fhaighear uimhir an ath bhliadhna;

(5) ’S fheàrr sia cearcan math na dhà dheug de dhroch chearcan.

Aig deireadh an earraich is dòcha gum bi sibh seachd sgìth de chearcan guire. Faodaidh na cearcan guire bhith fiadhaich—tha iad dìreach mar bhoireannach le deamhain an dà fhichead.

Chan fhaigh cearc air bìdeadh duine ma theid gréim a chumail oirre fo na sgiathan—chan ann os cionn nan sgiathan.

Ma chrochas sibh poca (le tuill) airson dà latha air sreang an aodaich agus cearc leis a’ ghur ’na bhroinn falbhaidh an gur dhith. An cuala sibh riamh cearc a’ gairm? Tha móran chearc a’ dol ’nan coilich agus na gabhaibh iongantas sam bith ged a dheigheadh a’ chearc as fheàrr a tha agaibh ’na coileach ro cheann dà mhìos dheug. Ma thachras sin cuiribh ás dhi agus na fosglaibh idir i, oir tha fàileadh eagalach á broinn cearc a tha air a dhol ’na coileach.

O hillirinn is hillirinn
An uiridh bha mi aoibhneach,
Am bliadhna chan eil fhios agam
Le coileach Bean a’ Chaoirlidh.
Gun dùisg e ás mo chadal mi
Taobh steach a’ mheadhoin oidhche,
’S gun innis mise naidheachd dhuibh
Air coileach Bean a’ Chaoirlidh.

[sanas]

[TD 69]

1 An Sgalag Agus An Righ
(air eadar-theangachadh o chànain nan Komi, an Ruisia)

Le TORMOD BURNS

Is e tir mhór a tha ann an dùthaich nan Soibheat-Aonaichte. Tha 208,000,000 de dhaoine innte, ach chan eil ach mu leth dhiubh ’nan Ruisianich (115 muillean). Tha 51 muillean eile a’ buntainn do threubhan Slàbhach eile (Ucrainich, FionnRuisianich 7c). Tha 24 muillean de Thurcaich, 3M. de Grusìonaich (<eng>Georgians<gai>), 3M. de Armeananaich, 2M. de Irananaich (<eng>Tadzhiks<gai>), 2M. de Ghearmailitich, 2M. de Romanaich (<eng>Roumanians<gai>) agus 2M. de Iùdhaich. Is e sin a nis 204,000,000 de dhaoine a tha sinn air cunntadh. An fuidheall?—ceithir muillean de dhaoine a bhuineas do threubhan aig a bheil dàimh ris na Finnich agus na Hungaraich. Tha na treubhan so a’ cumail r’an gnàthan agus r’ an cànanan màthaireil. Tha stòras de sgeòil aca, agus tha mi dol a dh’ innse aon diubh a nis. Is e so sgeul a tha mi air eadar-theangachadh o chànain nan Komi, sluagh beag a tha ’g àiteachadh an taobh-tuath de Ruisia Eòrpach.

Anns na làithean a chaidh seachad bha rìgh ann. Air là àraidh chaidh e air chuairt le a ghillean anns a’ choill. Leig e leis na gillean aon slighe a ghabhail agus ghabh e fhéin rathad eile, agus cha b’ fhada gus an deach e air chall. Choisich an rìgh air adhart agus mu dheireadh chunnaic e sgalag a’ snaidheadh chraobhan. Bha an sgalag ag obair le tuaigh, mar gum b’ e <eng>toy<gai> a bh’ ann. Ghabh an rìgh a-null agus thuirt e ris an sgalag:

“Là math dhut, Eóghain” (1).

Agus thuirt an sgalag ris an rìgh le mór iongnadh,

“Ciamar a tha fios agad gur h-e Eóghan a th’ orm?”

Agus thuirt an rìgh, “’Se Eóghan a tha air na sgalagan uile.”

Cha robh Eóghan—oir b’ e sin ainm gu dearbh—crosda. Shnaidh an sgalag agus dh’ amhairc an rìgh, agus thuirt e mu dheireadh,

“Nach math, Eóghain, mar as urrainn dhut oibreachadh mar sin!

Tha thu ag obair mar gum b’ ann a’ cluich a bha thu. Ach nach eil thu a’ toirt ro fhada ag obair? Dé na tha thu cosnadh san là?”

“Mìle ruibeil (2) san là,” thuirt an sgalag.

“Ach carson a tha thu cho bochd? Ciamar a tha an t-airgead a’ dol a dhìth ort?”

[TD 70]

[Sanas]


[TD 71]

“Tha mo theaghlach mór. Tha dà mhac agus dà nighinn agam. Ach tha mi roinn mo thuarasdail an ceithir earrainnean. Leis a’ chiad earrainn tha mi a’ pàidheadh m’ ainfhiachan. Leis an dara cuid tha mi fhìn a’ toirt coinghill a-mach. Tha an treas cuid agam ga tilgeil anns an uisge (3), agus leis a’ cheathramh cuid tha mi a’ lìonadh beòil shanntach mo theaghlaich.”

Cha do thuig an rìgh idir, agus dh’ fhaighnich e uair eile de ’n sgalaig.

“Pàidhidh mi m’ainfhiachan; bheir mi biadh do mo sheann phàrantan gu là am bàis; bheir mi fhìn coinghill a-mach; togaidh mi mo mhic; tilgidh mi airgead san uisge; togaidh mi mo nigheanan; lìonaidh mi beòil shanntach mo theaghlaich; bheir mi biadh do ’n rìgh agus do ghillean an rìgh.”

Thainig fearg air an rìgh agus smuainich e: “Fuirich thusa, agus chì thu an duine a tha ’na rìgh ort, nuair a lorgas mise mo shlighe”. Agus thuirt e: “Nochd dhomh air ball mo rathad ás a’ choill. Chan eil bhuam bhith air seachran tuilleadh.”

Ach thuirt an sgalag: “Cha nochd mi an rathad do neach air bith. Tha gach mionaid luachmhor dhomh. Mas e duine glic a th’ annad, lorgaidh tu fhéin do rathad. Ach ma theid thu an toiseach chun an taobh chlì, agus an sin gu do làimh dheis, an sin chun an taobh chlì a rithist, agus an sin gu do làimh dheis a rithist, chì thu do rathad.”

Ach thuirt an rìgh:

“Chan urrainn duine coltach riumsa sin uile thuigsinn! Chan fhaigh mi mo rathad le fòghlum a-mhàin! Seòl mi chùm mo rathaid, agus bheir mi cóig ruibeil air fhichead dhut!”

Gheall an rìgh cóig ruibeil air fhichead do ’n sgalaig, agus chaidh an sgalag maille ris, chùm ’s gun nochd e dhà a rathad. Bha iad a’ coiseachd, nuair a dh’ fhaighnich an rìgh:

“Am faca thu do rìgh riamh, Eóghain? Am bu toigh leat do rìgh fhaicinn uaireigin?”

“Chan fhaca, ach chan fhaod duine coltach riumsa an rìgh fhaicinn!”

Ach thuirt an rìgh:

“Mur faca thu e idir, nochdaidh mise dhut a nis e! Nuair a ruigeas sinn an rathad, chì thu an rìgh!”

“Ciamar a dh’ aithnicheas mi e?”—dh’fhaighnich Eóghan:

“Nuair a ruigeas sinn an rathad, chì sinn móran dhaoine. Bidh na daoine sin uile toirt an adan dhiùbh. Cha bhi ann ach aon—an rìgh—a’ fantainn le aid! Thoir an aire do ’n a sin.”

Ràinig iad an rathad agus chunnaic iad an sin móran dhaoine. Thug

[TD 72]

iad uile an adan dhiùbh agus chuir iad fàilte orra, a bha air tighinn ás a’ choill.

Agus dh’ fhaighnich an sgalag an sin:

“Có dhiùbh tha ’na rìgh?”

“Seall air gach taobh! Tha na daoine ud uile gun aid, ach tha adan oirnn—ortsa agus ormsa—is e aon dhinn a tha ’na rìgh.”

Thuig an sgalag mu dheireadh, agus thuirt e:

“Glé mhath! Is e mise an rìgh!”

Ach thuirt an rìgh:

“Tha ad ormsa cuideachd, agus is e mise an rìgh fìor!”

Ach thòisich an sgalag a’ connsachadh ris:

“Ciamar as urrainn thu bhith nad rìgh? Chan aithnich thu na rathaidean troimh ’n choill; chan urrainn thu craobhan a shnaidheadh; ach is urrainn mise na nithean so uile dhèanamh. Mar sin is mise an rìgh! Agus, a thuilleadh air a sin chan eil e sgrìobhte air do bhathais gur rìgh thu!”

Agus gun teagamh bha iad gu h-iomlan coltach ri chéile an corp agus an aogasg. Chonnsaich iad agus an sin thuirt iad ri gillean an rìgh:

“Abraibh! Có dhinn tha ’na rìgh?”

Sheall na gillean; chuir iad iad mun cuairt, dh’ amhairc iad air gach taobh; thug iad an éideadh dhiùbh agus dh’ amhairc iad—ach bha iad gu h-iomlan coltach ri chéile. Thug iad iad chun na bànrigh, ach cha b’ urrainn do ’n bhànrigh aithneachadh có dhiùbh bha ’na rìgh.

Thainig an sin bodach na connspaid.

“So an dòigh anns an urrainn sinn faighinn ás a’ chàs so! Chan fheumar an rìgh aithneachadh bho aogasg ach bho a sgil! Aithnichidh mi gu luath có an rìgh agus có an sgalag! Cuiridh mi trì ceistean a-mhàin.

Agus dh’ fhaighnich e:

“Dé an àireamh chraobhan a chinneas air an t-saoghal?”

Bha an rìgh air chall. Cha robh fhios aige air an àireamh, ach cha d’ fheum Eóghan smuaineachadh fada.

“Trì ceud ’s trì-deug air fhichead muillean de ghiuthais, àireamh ionnan de sheilichean, ach nas lugha na muillean de bheithean agus de dharaich. Mur creid thu mi, is urrainn thu fhéin dol g’ an cunntadh!”

“Tha sin ceart,” thuirt am bodach, “Agus a bheil astar mór ann chun an t-saoghail eile?”

[TD 73]

“Chan eil an saoghal eile am fagus,” thuirt Eóghan, “Chaidh mo sheanair cheana do ’n t-saoghal eile, ach chan eil e air tilleadh!”

“Tha sin ceart,” thuirt am bodach, “Agus a bheil e fada gu meadhon na talmhainn?”

“Tha astar mór ann gu meadhon na talmhainn gu dearbh. Dh’ eug bràthair mo sheanar aig an aon àm ri mo sheanair, agus tha sinn air a chur fo ’n talaimh, ach chan eil e air tilleadh gus an là ’n diugh!”

“Tha sin ceart,” thuirt am bodach, “So bhur rìgh!”

Agus dh’ ainmich iad Eóghan mar rìgh, agus thug iad tuagh do ’n rìgh a bha ann, agus chuir iad e sa’ choill chùm ’s gun snaidheadh e craobhan.

* * * * * * * *

(1) Eóghan:—Ann an Ruisia tha an t-ainm “Ivan” glé chumanta.

(2) Ruibeil:—Airgead Ruiseanach.

(3) tilgeil airgid san uisge:—Tha am pobull an so, mar móran chinneach ann an Ruisia, a’ creidsinn ann an spioradan a tha còmhnaidh fo ’n uisge. Tha an sgalag a’ tairgse airgid do na spioradan so airson beatha chiùin.

[sanas]

[TD 77]

TEINE CEANN FOID

EARRANN V

Cnocaireachd

IS fhada bhios cuimhn’ agam air na làithean a lean, ach chan ann a thaobh gu robh sinn ann an cunnart no cruaidh-chàs sam bith a tha sin. Gun teagamh, bha na polasmain air an rathad is feadh nam bailtean gun sgur, ach cha mhór dragh a chuir sin oirnne. Chitheamaid a h-uile gluasad a bha iad a’ dèanamh mu na bailtean agus fios againn nach faiceadh iad sinne, ’s nach tigeadh an latha gheibheadh iad sinn an seo na mullaichean.

Rinn sinn ar dachaidh air lianaig bhriagha, ghuirm a bha falaichte measg nan creag. Cha robh dòigh air faighinn ugainn ach troimh chachaileith chaoil eadar na stallaichean agus mur biodh duine gu math eòlach, bhiodh e seachdainean ga siubhal mus faigheadh e lorg oirre. Cha robh cion bidhe oirnn na bu mhò. Bha an geàrr ’s an coineanach gu math pailt air na cnuic mun cuairt agus, air oidhcheannan dorcha, rachadh cuideigin againn sìos gu tighean àraidh a dh’ iarraidh bidhe, no dad sam bith eile bha dhìth oirnn. Agus bha an t-sìde air leth fàbharach. Ma bha cion gréine oirnn fad an t-Samhraidh seo chaidh, mar sinn ar dìol dhith a nis. Latha an déidh latha, cha robh tuileas air an speur o ’n chiad bhriseadh san ear gu dol fodha gréine. Cha robh uallach oirnne ach am blàths a mhealtainn agus a bhith ri cosnadh sam bith a riaraicheamaid. Gu tric bhitheamaid ri putadh cloiche neo cleasan mar sin air neo ag iomain le seann stoban chabair a chruinnich sinn air na cnocan ìosal air an oidhche. Chan fhaca mi m’ athair riamh a’ coimhead cho saor no cho sona ’s a bha e na làithean iongantach, annasach ud. Agus b’ e na h-oidhcheannan a b’ fheàrr buileach. Bha teine beag againn air a chumail beò le còinnich ’s le badan fraoich ri fasgadh na creige is nuair a shuidheamaid cruinn, còmhladh mu ’n ghrìosaich, thòisicheadh na sgeulachdan. ’S beag an t-iongnadh moladh a bhith aig daoine air an àirigh. Anns a’ bhad seo de ’n eilean co-dhiù, cha robh daoine an diugh a’ dol gu àirighean—cha robh cead aca crodh a chur air a’ chul-chinn mar bu dual ’s mar bu chleachdadh dhaibh. Agus b’ e sin an call. Chunna mise, sna seachdainean ud, gu robh dàimh is càirdeas air leth eadar daoine bhitheas

[TD 78]

mu na mullaichean, nach tuigear a chaoidh le cuideachd a’ chòmhnaird. Bha mise glé shona dheth, co-dhiù; cho sona ’s cho saorsail ri eun air an sgéith is bha mi coma ged nach tèarnainn chun na croite am feasda. Ach cha robh e ’n dàn, ’s cha robh e coltach gum maireadh seo. Chan eil am Foghar as àille gun Gheamhradh ’na dhéidh agus, aon latha, thanaig a’ ghaillionn mu ’r claignean gu math aithghearr. B’ e seo an latha thanaig Dòmhnall Gìobair orm gun fhios domh.

Bha mi shìos air a’ chnoc os cionn a’ bhothain aige is mi a’ cur ribe-choineanach, gun fhios gun amharus gu robh duine beò ann ach mi fhìn. Thanaig e ugam o m’ chùlaibh is chuir e clisgeadh math orm ged nach do leig mi dad orm ris-san. “Is math dhut, a bhalaich,” ars esan, “nach e polasman a bh’ air do chùlaibh, air neo bha thu air a bhith sàs aige, laochain.”

“Ud, na polasmain,” arsa mise, “Tha trì latha o nach fhacas sgial orra sa’ bhad seo.”

“Bidh thu gam faicinn fhathast, a laochain, is chan fhad’ uige,” fhreagair e.

“Ciamar seo?”

“An cual’ thu idir an naidheachd?” dh’ fhoighneachd e.

“Dé an naidheachd?”

“Mu na <eng>Marines<gai>.”

Seo mar a bha Dòmhnall riamh. Dh’ fheumteadh a h-uile facal a dhraghadh ás; cha robh dòigh eile air naidheachd fhaighinn bhuaithe.

“Dé mu dheidhinn na <eng>Marines<gai>?”

“Rànaig iad Portrìgh an dé,” ars esan. “Ud! ’S fhada chuala sinn an sgeul sin. Chuala sinn cuideachd gun deach iad air tìr an Dùn-bheagain. Bha sgeul eile radha gun deach iad air tìr ann a Bhatarnais. Tha iad am Portrìgh a nis, a bheil? Chan eil dad anns na naidheachdan sin ach ròlaisdean—briagan a’ bhàillidh. Ma theid aige-san air eagal a chur air daoine, tha e coma dé chanas e.”

“Creid thusa sin ma thogras tu fhéin,” fhreagair Dòmhnall, “ach tha ’n naidheachd cheart aig Seumas Crùbach agus ’sann aig Mata Gallda a fhuair e i. Thanaig Mata á Portrìgh feasgar na Sàbaid. Chunnaic e le dhà shùil am bàta mór ’sa bhàgh ’s i loma-làn shaighdearan.” Nis, ’se bha seo ach rud eile. Bha earbsa mhór aig daoine ann am Mata, ceannaiche-màileid a bhitheadh air an eilean gu math tric ’s a bha eòlach air gach duine. Cha chualas riamh e bhith falbh air thuairmse. Chùm Dòmhnall air, aon uair ’s gun d’ fhuair e tòiseachadh, “Chunnaic Mata eadhon an t-ainm aice—an “Assistance” a bh’

[TD 79]

oirre ’s bha bàta-cogaidh is gunnaichean oirre ’na cois. ’Se ’m “Forrester” a bh’ oirre sin. Bha an “Locheil” i fhéin ann ’s bha bruidhinn gu robh <eng>Ivory<gai> air bòrd na té sin, is e an ceann gnothaich.”

“Gu sealladh orm,” arsa mise, “Abair càbhlach-cogaidh.”

Cha robh móran tuairmse agam dé bha mi radha leis an iongnadh a bh’ orm ach shaoil Dòmhnall gu robh mi tarraing ás ’s gu dearbh cha robh e air a dhòigh.

“Tha ’n dearbh chàbhlach a’ dèanamh air Uige an ceartuair, mur eil iad ann mu thràth, laochain, is chì thu ’n uairsin,” dh’ eubh e.

“Ma ’s fìor seo, carson nach do lorg thu Lachlainn Bàn a thoirt rabhaidh dha?” dh’ fhoighneachd mi. “Tha fios agad glé mhath nach éisdeadh e. Chan éisdeadh e aon fhacal rium.”

’Se ’n fhìrinn a bha seo co-dhiù aig Dòmhnall. Cha robh móran aig Lachlainn riamh mu dheidhinn ’s cha chuireadh e móran earbsa ’na fhacal, rachainn an urras.

Bha an fhearg gu dona a nis air Dòmhnall. “Mura creid thu mise, tog a-null thar nan cnoc an dràsda fhéin is faic dé tha dol. ’S dòcha gun creid Lachlainn Bàn an uairsin thu.” Le sin, thionndaidh e, gun facal dealachaidh, air ais sìos chun a’ bhothain.

Cha robh fiosam dé chreidinn na dé dhèanainn. Mas e ’n fhìrinn a bh’ aige, b’ fheàrr dhomh tilleadh ’s an naidheachd a thoirt gu càch gun dàil. Ach bha fìor eagal orm nach creideadh Lachlainn guth dheth oir cha b’ e seo a’ chiad sgeul a chualas mu na <eng>Marines<gai> a bhith tighinn air tìr. Mar sin, thug mi na sìnteagan a-null an iar cho luath ’s a bh’ agam. Bha mi an deagh ìre ’s cha tug mi fada air an astar. Cha b’ fhada gus an robh mi deas air abhainn Rà ’s Loch Snìosord a’ tighinn am fianuis orm. Ann an tiotan eile bha mi air iomall a’ mhullaich mhóir os cionn Uige. Leig mi m’ anail a-measg na rainich ’s mi glé thaingeil nach do leum mi gu Lachlainn leis an naidheachd cho luath ’s a chuala mi i. Bha bàgh Uige cho sàmhach ’s cho réidh ’s a chunnacas riamh e. Sheall mi a-null air na h-eileanan Asgriob ’nan sreath a-muigh san locha ’s air Rubha Bhatarnais fada thall an iar. Cha robh sgial air bàta no air saighdearan. Shìos anns an acarsaid bha ceithir bàtaichean iasgaich an taobh seo de ’n chidhe. Bha té dhiubh glé choltach ris an <eng>Sea-Flower<gai>, ach bha Màrtainn Caogach ’s an <eng>Sea-Flower<gai> fhathast thall an Geàrrloch, riamh o ’n oidhche theich e oirnn, a réir mar a chuala sinn.

Laigh mo shùil an sin air dithis bhoireannach ’s cnapach gille shìos air an rathad. Bha cléibh air an druim ’s cudtrom math annta, a réir

[TD 80]

choltais. Bha mi cinnteach gur e buntàta bh’ aca sna cléibh, oir bha na fir, bha mi faicinn, trang a’ togail air na croitean fhathast. Cha b’ iad fhéin muinntir an taobh an ear. Bha am buntàta aca-san air a thogail fada roimhe seo. Sheall mi an sin sìos taobh tigh mór a’ bhàillidh. Chithinn air éiginn am mullach aige shìos fodham a-measg nan craobh, eadar an dà abhainn, ’s chuimhnich mi air an fheasgar ud a chaidh mo ghlacadh air a’ mhonadh agus a thachair mi ri nighean an uachdarain shìos anns an dearbh thigh. Saoil am bithinn cho gealtach an diugh, an déidh na thachair dhomh, a’ dol air bialaibh a h-athar, bha mi foighneachd dhomh fhìn. Ach cha d’ fhuair mi móran cothrom meòrachadh air a’ cheist. Thug mi ’n aire gu robh ’n fheadhainn a bha ’g obair air a’ bhuntàta air sgur ’s iad a’ dùr-choimhead a-mach taobh a’ bhàigh. Nuair a sheall mi fhìn a-null air Rubha Idrigil, cha robh fhiosam dé chanainn. Bha am bàta bu mhotha chunnaic mi riamh ’s i làn dhaoine air nochdadh timcheall a’ ghuib ’s sraon math oirre stigh do ’n bhàgh. Fada mun do nochd am <eng>Forrester<gai> ’s an <eng>Locheil<gai> a-stigh ás a déidh, bha fiosam fìor mhath gur i seo an <eng>Assistance<gai> le na <eng>Marines<gai> air bòrd innte. A-stigh a ghabh i gu meadhon a’ bhàigh. Thanaig an dà shoitheach eile stigh, té air gach taobh dhith ’s rinneadh deiseil gus na h-acraichean a leagail. Ach cha deach acaire de na trì leagail gun ghleadhraich gu leòr. Mun d’ fhuair na trì bàtaichean air dòigh sa’ bhàgh, bha h-uile h-anam beò an Uige air na cnocan gan coimhead is ag éisdeachd na h-ùpraid. Bha am feasgar ciùin ’s chluinneadh tu gu taisbeanach na h-òrdain gan eubhach ’s na glagan gam bualadh. Chaidh bàtaichean beaga a leagail o gach té ’s bha iad a nis air ais ’s air adhart eatorra ’s chluinneamaid eubhach mhór a’ dol air adhart air an <eng>Assistance<gai> far an robh na saighdearan a’ cruinneachadh còmhladh air an deic is iad a’ feitheamh an aisig chun na lamraig.

B’ e an dul-fhìrinn a bh’ aig Dòmhnall a dh’ aindeoin gnothaich! Dh’ fheumainn-sa nis a bhith sgiobalta ’s leum air ais gu Lachlainn leis an naidheachd. Ach bha an ùpraid shìos fodham air leth annasach. Nach ann air bàgh séimh Uige thanaig an latha!

Bha m’ aire cho dian air a’ bhàgh ’s air na saighdearan ’s nach cuala mi air mo chùlaibh e. Mun d’fhuair mi cothrom tionndaidh, chaidh mo shròn a dhinneadh do ’n rainich agus bha glùin air cnàmh mo dhroma, gam fhàsgadh ris a’ chnoc. “Tha thu agam mu dheireadh!” dh’ eubh am fear a bh’ ann ’s cha bu doirbh guth Scobie aithneachadh. “’S tusa an gille bragail a tha math air sadail buachair. Theid mise an urras dhutsa, a ghiobail, nach dean thu rithist e!”

[TD 81]

Nighean an Uachdarain

“Scobie!”

Chuala mi an eubh air mo chùlaibh is dh’ aithnich mi an guth sa’ mhionaid. Gu dearbh b’ ann ’na uair a dh’ eubh i; bha crògan Scobie gu math teann air mo sgòrnan. Chan eil fhiosam fhathast dé bha far-near dha—mo dhochann no mo mharbhadh. Co-dhiù bha mis’ an sud is m’ aodann fodha measg an fheòir ’s an rainich gun chothrom éirigh, gun chothrom anail a tharraing is esan ’na shuidhe gobhlach air mo dhruim, a’ sìor fhàsgadh na h-ugann agam.

Leig e ás mo sgòrnan gu h-ealamh; ach cha do leig e cothrom éirigh dhomh idir, is shuidh e far an robh e air mo mhuin.

“Scobie!” Bha an fhearg, ’s gu leòr dhith, sa’ ghuth aice nis is dh’ éirich am fear eile ’na sheasamh gu grad; ach chùm e gréim-bàis orm is dhragh e null mi an taobh a bha i. Bha i taobh thall a’ ghàrraidh dhuinn air each briagha donn; beathach cho eireachdail ’s a chunna mi riamh le gamuigh is earball bàn air. Chunna mi gun robh ruthadh ’na gruaidh is lasadh ’na sùil. Nuair a rànaig sinn a-null thanaig e ás an dìollaid is thug i sùil gu math coimheach air an t-seirbheiseach.

“Leig ás e, Scobie,” ars ise is a guth geur, gruamach.

“Ma ghabhas sibh mo leisgeul Miss Fiona,” ars am fear eile, is gun e ’g aithneachadh a’ chaoich a bh’ oirre, “ghlac mi a’ liùgadh e is chan eil mi dol ga leigeil ás air chor sam bith. Bithidh am màidsear airson a cheistneachadh is na polasmain cuideachd, cha rachainn an urras.”

“Leig ás e,” ars ise rithist agus, nuair a chunnaic i nach robh e dol a ghabhail comhairle, dh’ eubh i, “Dean mar a chaidh iarraidh Scobie, air neo cluinnidh an Sineilear e nuair a thig e ’m màireach.”

Leig e ás a ghréim ach chùm e air gearain, “Dh’ iarr am Màidsear ormsa sùil mhath a chumail air fàire is nam faicinn duine de sheòrsa a cheàird seo, mi dheanamh gréim air. Chan eil fhiosam idir dé chanas e nuair a chluinneas e mu dheidhinn seo.”

“Ni sud an gnothach dhut, Scobie. Thalla sìos dhachaidh.”

Theab e spreathadh leis a’ chaoch is thanaig coltas rag, ceacharra air an aodann aige.

“Thuirt am Màidsear riumsa nach robh chridh’ agam ur leigeil a-mach nur n-ònrachd is gu dearbh cha bhiodh e iomchaidh dhomh ur fàgail an cuideachd an fhir seo.” Le sin thug e sùil uabhasach orm agus is ann a bha làn dhùileam gun robh e dol a leum orm leis an fheirg. Ach cha robh Miss Fiona fada a’ toirt a’ bhrag ás. Sheall

[TD 82]

i ’n clàr an aodamn air gus an do leag e a cheann, dh’ òrdaich i dhachaidh e. A dhuine, bu sealladh e; a’ faicinn an fhir ud a’ falbh sìos bhuainn mar chù bhiodh air a dhochann, is earball eadar a dhà chois.

Bha mi a’ claparan an eich agus a’ slìopadh a shròine air mo shocair, ’s gun fhiosam dé chanainn ri Miss Fiona.

“Dé bha thu deanamh a-bhos an taobh-sa?” dh’ fhoighneachd i gu h-aithghearr.

Choimhead mi sìos air a’ bhàgh ’s air an dol-air-adhart ’s an ùpraid a bha shìos fodhainn gun a freagairt.

“Dé bha thu dèanamh?” dh’ fhoighneachd i rithist.

“Bha mi coimhead,” arsa mise.

“Chan eil fhiosam nach robh Scobie ceart ’na bharail” ars ise is i coimhead orm gu dùrachdach.

“Bheil thu airson mo thoirt air bialaibh a’ bhàillidh?” dh’ fhoighneachd mi. “Bheireadh e fear a b’ fheàrr na Scobie mo dhraghadh sìos am bruthach.”

“An toireadh, a nis? Cha robh e a’ deanamh cho dona idir nuair a nochd mise.”

“O seadh, is nach e dh’ fhaodadh—a’ leum air duine o chùlaibh. Nuair fhuair mise éirigh, gu tà, dh’ fhaodainn a bhith air teicheadh air furasda gu leòr, nan robh e ’nam bheachd. Cha b’ e chiad uair”.

“Nach b’ e nis?”

“Cha b’ e. An oidhch’ ud a chaidh iarraidh air mo chur . . . .”. Stad mi agus gun mi deònach a bhi ’g innsearachd.

“Seadh. Dé mu dheidhinn na h-oidhche sin?” dh’ fhoighneachd i is b’ fheudar an gnothach innse dhi an sin fhéin. Chunna mi nach do chòrd e rithe.

“Carson nach do dh’ innis’ thu seo do ’n bhàillidh?” ars ise.

“Bheil thu smaoineachadh gun creideadh am fear sin mi?”

“Mura creideadh, chreideadh an Sineilear thu agus bha còir aige fios fhaighinn air a seo, nach saoil thu?”

Cha do fhreagair mi; cha robh dad agam ri radha ri seo agus sheall sinn le chéile sìos air a’ bhàgh. Bha sreath mhór de bhàtaichean beaga, is iad fodha gu’m beòil le saighdearan, a’ dèanamh air an lamraig. Agus bha tuilleadh shaighdearan fhathast a’ feitheamh an aisig air bòrd an <eng>Assistance<gai>.

“Cha ruig thu leas a bhith deanamh cunntais orra,” ars ise. “Innsidh mise dhut na th’ ann—trì cheud <eng>Marines<gai> is Còirnealar Munro

[TD 83]

’nan ceann, agus tha dùil am màireach ri bàta eile agus uimhir eile oirre.”

“Gu sealladh am Freasdal oirnn,” dh’ eubh mi, “shaoileadh tu gur e cogadh a th’ againn.”

“Nach e sin a th’ ann?”

Sheall mi oirre le iongnadh is chunnaic mi gun robh an caoch oirre.

“Daoine mùidheadh mort!” dh’ eubh i, “Am bàillidh air a leth mharbhadh! Agus a nis reubalaich air feadh nan cnoc is uidheam aca rinn an gobha dhaibh. Dé tha sin, mur e cogadh?”

“Dé seòrsa uidheam?” dh’ fhoighneachd mi.

“’S math tha fhios agad gu dé an uidheam—uidheam cogaidh! Dé tha thu smaoineachadh a thug na <eng>Marines<gai> do ’n àite ach na tha an gobha air a dheanamh de ’n uidheam sin? Dé tha dol a thachairt mura cuirear stad air an obair bhorb sin?”

Cha robh fiosam dé theirinn is bha fraochan ’nam ghuth leis an fheirg ’s leis an tàmailt nuair a fhreagair mi.

“Bheil thu fhéin a’ creidsinn nam briagan sin? Bheil thu creidsinn gu bheil Lachlainn Bàn is m’ athair ’s an còrr againn cho fìor luideach ’s gun deanamaid ullachadh gus a h-uile polasman is bàillidh a tha ’san àite a mhort? An ainm Nì math! Ma rinn Colla Mór corra bhrod a bheireadh bradan á linnidh, cha do rinn e riamh ’na bheatha sleagh-chogaidh is cha tig an latha a nì—is ann gu math faoin a tha ’n duine chreideas a chaochladh.”

“Is cha deach, mar sin,” ars ise, “ionnsaigh riamh a dheanamh air a’ bhàillidh. An e sin a bheireadh tu chreidsinn orm?”

Ghnog mi mo cheann. “’Se ’n dul fhìrinn tha sin, mas e an fhìrinn tha dhìth ort.”

Bha i cho fiadhaich a nis ’s gun robh làn dhùileam gum faighinn pais mu ’n pheirceal bhuaipe. Ach chùm i smachd oirre fhéin is ann an guth caol, cruaidh, thuirt i.

“Chunna mis’ e, le m’ dhà shùil fhìn, cuimhnich. Bha fhuil ga

[sanas]

[TD 84]

dhalladh agus e ann an leth-phaiseanadh. B’ fheudar a thogail do ’n tigh.

Cha robh neart aige air fhàgail na sheasadh.”

“Chunna mise e mus deach làrach air,” thuirt mi, ’s mi coma co-dhiù nis dé shaoileadh i, “agus chunnaic mi dé rinn e air an fhear a dhochainn e. Thug e sràchd mu ’n bhus dha leis a’ chuip is dh’ fhosgail e aodann chun a’ chnàimh. Agus am bheil fhios agad carson? Airson nach toireadh am fear eile dheth a bhonaid dha, fear air an robh lomadh a’ phrìosain. Tha thusa ’g innse dhòmhsa gun robh fuil air a’ bhàillidh, am bheil? Ma bhà, ’s fhad o thug an t-uisge blàth sin dheth, theid mi ’n urras. Ach cha tig an latha bheir uisge blàth no eile an làrach á aodann Lachlainn. Tha lot airsan a bhios air ri mhaireann agus chan ann ro bhriagha tha e.” Sheall i orm ùine mhór an clàr an aodainn is a dà shùil gu geur orm.

“An e an fhìrinn tha seo?” ars ise.

“Cho cinnteach ’s a tha mi beò,” fhreagair mi “agus tha e cho math an còrr innse dhut on a tha thu seo. Bha fios agam fad na h-ùine có sgrìobh an litir a mhùidh air d’ athair.”

“Agus carson nach do dh’ inns thu?” dh’ eubh i rium gu diombach.

“Ud, cha robh san litir ach obair amadain; seann duine truagh nach eil dòigheil ’na cheann no ’na cholainn. ’Se th’ anns an duine ach culaidh-thruais agus carson a rachainn a bhrath diol-déirce mar sin, is gun e buileach glic?” Cha duirt i guth ris a sin.

Sheall sinn sìos fodhainn, oir chuala sinn oifigich ag eubhach òrdain do na saighdearan agus, aig a’ cheart àm sin, chunna sinn iad air an rathad mhór—sreath mhór, fhada dhiùbh agus iad a’ dèanamh a-null air an tigh-òsd. Shuas an sud far an robh sinn, chluinneamaid brag am brògan air an rathad is chitheamaid na putain ’s na criosan ’s gach eile a bh’ air an còtaichean dearga.

“Gu dé air thalamh a ni thu nis?” ars ise, ’s i breith air ghàirdean orm.

Gu dé, gu dearbh, shaoil mi, ’s mi sealltainn sìos air an t-sreath gun àireamh fodhainn air an rathad. Nach e <eng>Ivory<gai> a bha deanamh cinnteach anns a’ ghnothach! Bha de shaighdearan an seo na sgiùrsadh an t-eilean Sgitheanach air fad, gun luaidh air dha no trì chroitearan. Bha aon rud bu chòir dhomh a dhèanamh, agus b’ e sin sgoinn a chur orm a-mach ás a seo. Cho math ’s gun robh e a’ còrdadh rium a bhith cumail bruidhne ri nighean an uachdarain, cha mhór feum a dheanadh e dhomh fhìn no do chàch a nis.

[TD 85]

“Gu dé idir a nì thu?” ars ise a rithist is gu dearbh bha uallach oirre.

“Nach fhoighneachd thu sin de na seòid sin shìos,” fhreagair mi agus m’ inntinn trang le smaointean annasach. Bha mi smaoineachadh air mo shìnnsrean, a dh’ obraich ’s a dh’ àitich an talamh o ’n òige gus deach am pasgadh anns a’ chadal bhuan agus thuig mi nach robh math dhomh géilleadh do mharines no eile am feasd. Bha am fonn fo ’m chasan a’ toirt spionnadh iongantach dhomh is bha fhiosam fìor mhath, air sgàth nan sìnnsrean sin a shaothraich air an fhearann, gu robh mo chòir-sa air na bu treise na còir uachdarain sam bith, ged a bhiodh na mìltean shaighdearan air a chùlaibh.

Thionndaidh mi ris an nighinn.

“Ma thanaig na <eng>Marines<gai> a thoirt bhuainn an fhearainn,” arsa mise, “feumaidh iad feadhainn againn a thiodhlacadh ann an toiseach mus faigh iad e.”

Cha do fhreagair i fhathast mi is thug mise na buinn ás an uairsin is ceud cabhag orm air ais gu càch. Thug mi sùil air ais oirre nuair a rànaig mi mullach a’ chiad chnuic. Bha i fhathast ’na seasamh gun ghluasad ’s i coimhead sìos air a’ bhàgh agus an t-each donn ’na sheasamh gu foighidneach ri taobh.

(r’a leantainn)

[TD 86]

ANNA
Le RUAIRIDH MACGILLEATHAIN (Lunnainn)

RUGADH Anna aig Cnoc Màiri am Baile Ghlaschu anns a’ bhliadhna 1903, ach mar a thuirt a seanfhacal “’S fhada a dh’ fhalbhas cas bheò.” Chunnaic agus dh’ fhalbh Anna tòrr de ’n t-saoghal bho’n uair sin. An diugh, chan aithnich duine air a’ chòmhradh aice gu faca i Alba a riamh.

Shuath i ri iomadh rubha, agus bha i ri còmhnaidh ann am móran dhachaidhean a sud ’s a so. Chuireadh i làmh ri gach seòrsa obair agus mar sin cha robh e duilich dhi a beòshlaint a dhèanamh an àite sam bith. Dh’ fhàs i suas ’na nighean eireachdail, aoidheil, thoilichte, agus bha e ri aithneachadh nach biodh i fada aig a h-athair ’s cha robh i ann a sin. Bha pailteas còmhraidh aice ri eòlaich no coigrich. ’Sann mar sin a laigh sùil Phàdraig oirre agus phòs e i ’na pàiste òg. Gu mì-fhortanach bha esan air fàs miannach air an dram mas robh ise air tighinn gu ìre, ’s dh’ fhàg sin cruadalach ’s caochlaideach an tigheadas bho phòs iad.

B’e an teaghlach ochdnar chlann-nighean agus a chionn ’s gun òladh Pàdraig a sgillinn nach fhac e bha aig Anna ri bhith ’g obair gus an latha ’n diugh. Ged a thà, chan eil creutair dha na ceudan a tha mach ’s a-steach troimh gheatachan na factoraidh cho aoibheil rithe. Thàinig i steach madainn bho chionn ghoirid ’s thug e gàire air na chuala i ag innse mar a dh’ fhiach Pàdraig an oidhche roimhe sin air fear a bha air an telebhisean. Bha an deoch air cho dona ’s gun chuir e sgàthan an tele ’na spealgan. Ged a tha Pàdraig duilich aig amannan ’se duine fialaidh a bh’ ann dheth a riamh agus is lìonmhor caraidean ri cliathaich an fhir fhialaidh san tigh-òsda.

’Se sin an fheadhainn a dh’fhàg falamh e gu tric, ach ged a bhiodh e falamh gun ghliog bhiodh rann gaoil rudeigin mar so aige ri Anna:

Do ghàire, ghaoil, do lachanaich is deàlrachadh do ghnùis,
Is d’ fhiamh cho caomh a b’aite leam ’s bu taitneach le mo shùil,
’S cha leigeadh d’fhaoilt air seachran mi ’s bharr m’ aire cha deach thù,
’S bheirinn dhut gun aithreachas na cheadaicheadh mo mhaoin,

’S bhiodh sìtheanan fo m’ achalais tighinn dhachaidh go mo ghaol
. . . . . . . . . Stadadh an t-òran gaoil oir

[TD 87]

chuimhnicheadh e nach robh e ’na fhasan aig balaich Ealagro a bhith ceannach shìtheanan. Nan ceannaicheadh ghearradh iad na casan dhiubh ’s phaisgeadh iad na cinn aca ann am pìos pàipeir.

Chuireadh e sin a làmhan ’na phòcaid agus nuair nach fhaigheadh e bonn-a-sia unnta ’se a thigeadh air aire rann dha ’n a’ mhisg:

Chan abaich an t-òr a stòr a’ mhisgeir,
Cha chruinnich, cha reòdh, cha bhòc ’s cha phisich;
An tasdan no ’n gròt cha bhreòth no ’n gini,
’S cha mheirg an sgillinn ’nam phòcaid.

Chumadh e dol a’ seirm gu’n éigheadh an Greugach leis an robh an tigh ris “<eng>Shuddah yer mouse<gai>,” agus airson na sìth a chumail laigheadh Pàdraig air a leabaidh ’s chaidleadh e, ach cha chaidleadh Anna oir bha i uaireigin air a bhith ’g obair ann an ospadal agus bhiodh e tighinn a-steach ’na h-inntinn le eagal gum buaileadh euslaint an dram e mar a chunnaic i e bualadh feadhainn anns an ospadal, agus ’se so a seòrsa bruaillein a bhiodh ga cumail ’na dùisg, air fonn “Mar a b’ e ’n t-òl bhiodh còta math mu mo dhruim”:

’Se euslaint an dram a th’ ann do ’n ghalar D. T.,
A bhuineas ri d’ cheann, cur càm nad shealladh gach nì,
’S bidh uallach gun stàth gu bràth nach tachair ’s nach bì,
Mar bhruadar na h-oidhch’ gad chlaoidh ’s gad chumail fo chìs.

A réisde nach nàir’ seachd là thoirt do ’n an tigh-òsd,
’S gun roghnaich an Sàtan an t-Sàbaid chaitheamh ri ’g òl,
Is chithear a’ mhnaoi mar ghloichd gun àille gun leòm
Ri tràghadh nam pinnt, ’s cha bhainnd a thig e do ’n òigh.

An greiseag de là bho ’n dràsd bidh esan le tùirs’
Ag innse do ’n phàisde mar bhà nuair ghabhadh e smùid,
Ri sabaid na taibhse mar shaoidh le alla na brùid,
’S nuair chaidh iad an gréim rinn treun an tannasg a’ chùis.

Gun athadh mar chù ri mùn air oisean na sràid,
Bhiodh goirteas ’nan com ’s e teann cur thairis le làn,
’S bhiodh gòmadaich ghiar mar sgian ri gearradh an càil,
’S ri sgeith na bha shìos a nìos ’nan slugan le cràidh.

An dachaidh gun dòigh ’s cha mhór dhith ghlanadh bho thìm,
Brat-ùrlair an làir mar chlàr na muic’ anns an dìg;

[TD 88]

Cha ruigeadh an stòr no lòn no ’m beartas air prìs
Na chaith iad ri òl, na gòraich bhiodh iad ri ’g inns’.

Bhiodh ealbhannan dearg ri falbh air mullach nan spàrr,
Ri togail an cinn ’s ri seinn mar chuthag na Màigh,
’S cho abhsant ri danns mar chlann ’s a’ cluich air an làr,
’S le siubhal an fhéidh a’ leum mar choinean no geàrr.

Bha beagan gun chonn dhiubh diùltadh cuideachd na b’ fheàrr,
’S ri glaodhaich ma leann gun bhonn, gun bhunait gun bhàrr,
’S bhiodh buidheann dhiubh dùr ’s cho dùint ri buthaid le h-àl,
’S cuid eile le sgiamhail iargalta guidhe dhut slàint.

Bhiodh anshocair ’s teinn orr’ ’s cuinge ’s anfhois gun shìth,
’S cha thuigeadh tu ’n cainnt ’s gach puing ga aithris a rìs,
’S nuair ghabhadh iad rann ’sann gann a leanadh tu lìd,
’S ged dh’ éibheadh tu cruaidh ’nan cluais cha chluinneadh iad bìog.

Gun charaid deagh-ghnìomh, gun fhial ach ainneamh bho chàch,
’S eadar-da-lionn bho bhonn as caisbheart gu sgàil;
Bhiodh deirgead an fhìon toirt tiamhachd orra ’s tiom-tàis,
Is siabhadh gu ’n cliathaich ’s dìochuimhn’ ’s tubaist gach là.

An tigh falamh is fàs, bhiodh iadsan ’n dràsd ’s a rìs
Ag éibheach riut “Buail am fuath a tha air do làimh chlì,”
’S nuair leumadh tu ’n àird le spàirn is crith ’na do chrìdh,
Far nach robh cnàmh bha iadsan faicinn ann trì.

Ma bheir mi dhut àithne ’se fàg ’s leig seachad an seòrs’,
Oir cuiridh an dram do cheann ’s do chasan bho dhòigh;
Nuair dh’ iarras tu nall, a-null a thilleas do threòir,
Mar churach nan tonn ’s a crann ri crathadh a seòl.

Nuair a bhios am port a’ fàs ro fhada fàsaidh e searbh. ’S fheàrr a réisde sgur, agus bithidh gu leòr ag ràdh gu bheil sinn a’ smaoineachadh gun d’ fhuair Anna a roghainn ged a bha e ag òl cus. Chuala mi a bhith càineadh Gairm a chionn ’s gu bheil “<eng>fictions<gai>” ga chur ann, ach mas e <eng>fiction<gai> no faoineas a tha ann do dh’ Anna tha pailteas de seòrs’ air an astar so a-measg na <eng>Cipriots<gai>.

[TD 89]

AN “<eng>GOBBLE-DE-GOOK<gai>” AGUS AN DUBH-FHACAL
Le MAIRI, BEAN DHOMHNAILL MHICLEOID (Cunndainn).

BITEAR gu tric a’ cur air ministearan na Pàrlamaid an diugh, an uair a théid an ceasnachadh an Tigh nan Cumantan mu nithean a tha a’ cur dragh air an t-sluagh, nach e freagairtean sònraichte mar bu chòir gheibhear bhuapa, ach tuilleadh ’s a’ chòir de’n ghobble-de-gook, agus sin uile airson an ceann fhéin a thoirt á bàthadh. Bhathas cuideachd a’ cur air ar sinnsirean sa’ Ghaidhealtachd, gun robhas gu tric an urra ris an dubh-fhacal airson freagairtean dìonach deas a thoirt, a ghleidheadh na cinn aca fhéin tèaruint ann an iomadh-chas.

Is e an <eng>gobble-de-gook<gai> mór-chòmhradh le ciall-neonaidheachd agus cluinnear gu tric e aig coinneamhan sa’ Phàrlamaid agus an iomadh àite eile. Is e tha anns an dubh-fhacal còmhradh-neonaidheachd le mór-chiall, agus an dràsda fhéin cha leig sinn a leas a dhol seachad air Arnoil, an Eilean Leódhuis, airson cunntas fhaighinn oirre.

Mu dheireadh an ochdamh linn deug thachair am <eng>press-gang<gai> a thighinn a dh’ Arnoil an tòir air òganach aig nach robh idir dad mu ’n deidhinn, agus chaidh iad a dh’ ionnsaigh fear àraidh sa’ bhaile ach an stiùireadh e iad chuige. Thuirt am fear a bha so riutha gun stiùireadh gu dearbh, ach seach gum bu ghlice dhaibh an toiseach lorg a-mach an robh e stigh san tigh, gun deigheadh e fhéin an àirde chum na tobhta ach an toireadh e sùil troimh uinneag bheag an tughaidh. Rinn e sin, agus fhads a bha shùil ris an uinneig dh’éibh e steach “Bha thu air a’ mhòintich an diugh.” “Bha,” fhreagair esan a bha stigh. “Am faca tusa m’ eich-s’ agus t’ eich fhéin?” ars am fear bha air an tobhta.

“Chunnaic,” arsa an t-òganach is e toirt cruinn-leum mach air dorus an t-sabhail.

“Sud agaibh e nis,” ars am fear bha gu h-àird ris a’ phress-gang, “chan eil agaibh ach a dhol a-steach ’s a ghlacadh,” ach cha robh sgeul air an òganach.

Mu ’n aon àm bha dithis eile san àite ris an cante Ciàm á Baile ’n Loch, agus Dòmhnall na Croit á Arnoil. Chaidh an togail-san do ’n Arm còmhladh, ’s cha b’ ann dha ’n deòin, agus ann an dòchas gum faigheadh iad ás an Arm, rinn iad cùmhnant gun leigeadh iad orra le chéile gun robh iad gòrach. Rinn iad atharrais an amadain le baoth-shùgradh agus blumastaireachd cho seòlta is mu dheireadh gun do

[TD 90]

dh’ oidhirpich na h-oifigeirean air dearbhadh a chur air a’ chùis le dha no thrì a bhuinn òir a sgapadh anns an rathad mhór chun na tràghad, luchd-faire a chur ann am falach a dh’éisdeachd, agus an uairsin chuireadh Ciàm agus Dòmhnall do ’n tràigh a thrusadh mhaorach.

Cha b’ fhada bha iad air an t-slighe nuair a chunnaic Ciàm aon de na buinn òir. “Seall” ars esan, is e togail buinn, “an t-òr.” “Is e” ars am fear eile, “Sad ás e.” Shad e ás e. An ceann ùine thuirt Ciàm a rithist, “Seall, òr eile.” “Is e,” arsa Dòmhnall na Croit, “ach nach duirt mi riut mar thà a shadadh ás, oir an là is òr dhuinn e is òr dhuinn e, ach an là is tràigh dhuinn e is tràigh dhuinn e.”

Bha iadsan a bha farchluais a nis cinnteach nach robh annta ach na dearg amadain, agus chuireadh dhachaidh iad air ball.

Tha an eachdraidh so air cunntas a chall air sliochd Chiàm, ma tha iad ann, ach tha fios gur e Dòmhnall na Croit sean sean-seanair Dhòmhnaill MhicLeòid á Steòrnabhagh, a tha an dùil fiachainn a-steach do ’n Phàrlamaid aig an ath thaghadh. Mas e ’s gum faigh e steach is e a’ cheist an e an <eng>gobble-de-gook<gai> a thogas e an sin, no an toir e a-measg nan Sasunnach beagan de smioralachd an dubh-fhacail mar bu dual da.

[Sanas]

[TD 91]

An Sgeilp Leabhraichean

<eng>The Highland Clearances, le John Prebble (Secker & Warburg. 35/-)<gai>

Cluinnidh tu fhathast corra dhuine le còmhradh rudeigin mar so: “Tha thìde againn sgur a bhruidhinn air fàsachadh na Gaidhealtachd; tha na làithean grànda sin seachad, ’s tha an aon chothrom aig gach duine an diugh, Gaidheal no Gall, croitear no uachdaran”. Bithidh na daoine sin a’ cur coltas tròcaireach, breithneachail air an guth ’s air an gnùis. Tha na smuaintean aca fad air falbh: air obair nam <eng>Foreign Missions<gai>, no ann am Pàrlamaid Lunnainn, no air a rud bho dheireadh a chunnaic iad air an telebhisean. Ach chan fhaca mi fhathast duine aig a bheil ùidh cheart anns a’ Ghaidhealtachd nach dig an fhearg an uachdar nuair a bheachdaicheas e air fàsachadh na dùthcha againn.

Fearg. Is dòcha nach ann le feirg a sgrìobhar eachdraidh. Cha mhotha sgrìobhar i le cion-diù.

Tha fearg anns an eachdraidh so aig John Prebble. Ach cha e idir fearg Dhòmhnaill MhicLeòid, a fhuair a riasladh fada mun do chuir e <eng>Gloomy Memories<gai> an clò. Tha an fhearg so air a lasadh ann an cridhe duine a rugadh am Middlesex, agus a thogadh an Canada. Dh’ fhaodadh e bhith air geur-leanmhainn nan Iùdhach a thaghadh mar chuspair leabhair, no braighdeanas nan daoine dubha ann an Ameireaga, ach mar a thachair, ’sann air a’ Ghaidhealtachd a laigh a shùil. Is dòcha gun cuala e beagan mu ’n chuspair so ann an Canada, ged nach cluinneadh e lideadh am Middlesex. Chuala mi o chionn là no dhà gu robh iongnadh am beatha air muinntir Secker & Warburg gu robh leithid de iarraidh air an leabhar so ann an Canada! Tha so mar gun cuireadh e iongnadh ormsa gum biodh ùidh aig a’ Chabinet Bhreatannach ann an eachdraidh Eton.

’Sann air na bliadhnachan eadar 1782 agus 1856 as motha tha Prebble a’ tighinn anns an leabhar so. So an t-àm anns na chuir a’ chaora iomadh baile is sgìre fàs air feadh na Gaidhealtachd ’s nan eileanan. Chan eil an sin ach facal. ’Se rinn am fàsachadh ach daoine: daoine air na rinn miann an airgid, miann cumhachd, miann uaille, gréim làidir teann a bha a’ mùchadh gach tròcair is uaisleachd


[TD 92]

[Sanas]


[TD 93]

a tha ann an gnè an duine, agus gach dìlseachd cuideachd, oir bha cuid de na daoine sin de shliochd nan Gaidheal, ged nach robh iad de an gnè. Feumaidh sinn a dhol gu math nas fhaide air ais na Bliadhna nan Caorach (1792) mus lorg sinn freumh na h-an-dìlseachd sin. Cha bu mhisde Prebble a bhith air barrachd rannsachaidh a dheanamh anns a’ chùis so, ged is math na thug e dhuinn.

Gun teagamh, cuideachd, bha feum aig a’ Ghaidhealtachd air dòighean ùra agus air obair is ionmhas ùr. Bha feum aice air na caoraich. Nam b’ ann fo stiùradh leithid an Ridire Iain Sinclair a bha a’ chaora air gréim a ghabhail air fearann na Gaidhealtachd is dòcha gum biodh sgeul eile againn an diugh, agus nach biodh a leithid a dh’ iarraidh air leabhar Phrebble ann an Canada. Is dòcha nach robh beartas na dùthcha air a chruinneachadh ann an dòrlach chaistealan mar a tha Dun-robain agus dùintean eile, no air a sgapadh ann an òl ’s an strìopachas ’s an cearrachas mar a chaidh a sgapadh.

Tha cunntas Phrebble làn feirge, ach chan eil an fhearg a’ mùchadh na fìrinne. Fhuair sin mar thà sgeulachd na muinntir a bhuannaich: Loch is Pàdruig Sellar, agus uaislean ag innse cho math ’s a bha an t-sealg a-measg nam beanntan fàsail, agus tha blas nam breugan air am briathran. Tha blas na fìrinne air leabhar Phrebble, ged a tha an fhìrinn so searbh.

Tha e ag innse mar a dh’ fhalbh cuid de luchd nan tacannan ás a’ Ghaidhealtachd fichead bliadhna roimh Bhliadhna nan Caorach, agus iad a’ faicinn faileas na truaighe bha ri teachd; tha e ag innse mar a chaidh daoine fhuadach bho oighreachd Ghlinn-a-garaidh, á Cnòideart, á Cataibh, á Srath-ghlais, á Srath-nabhair, á Ros, á Gleann-eilge, á Uibhist is Barraidh is ás an Eilean Sgitheanach. Tha eachdraidh nan uachdaran an so, is eachdraidh nam bàillidh ’s nam fear-lagha ’s nam ministearan. Chan ann bho leabhraichean Loch is Phàdruig Sellar no bho phàipearan nan ceann-cinnidh a tha an eachdraidh so air a tarraing, ach bho phàipearan-naidheachd ’s bho irisean, bho phàipearan cùirte is Pàrlamaid, agus bho bhàrdachd is bho bheul-aithris nan Gaidheal. B’ fheàirrde an t-ùghdar gu mór an cuideachadh a fhuair e bho ’n dithis Ghaidheal, Somhairle MacGill-Eathain agus Ruaraidh MacAoidh. Nuair a leughas tu <eng>The Highland Clearances<gai>, leugh cuideachd na th’ aig Somhairle ri radh mu ’n bhàrdachd ann an Leabhar 38 aig Comunn Gàidhlig Inbhir-Nis, agus na th’ aig Ruaraidh ri radh ann an <eng>Scottish Gaelic Studies<gai>, Leabhar X.

R. McT.
