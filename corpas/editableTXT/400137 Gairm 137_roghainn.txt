[TD 13]

TURAS GU HIORT ANN AN 1970
le Marsaili NicFhionghuin

(Pàirt I)

[Dealbh]
Bàgh a’ Bhaile, a’ sealltainn a-null gu Dùn. Tha aitreabhan an Airm aig bun an deilbh (clì).


Cha mhòr nach do chaill mi am bàta an latha ud — latha fliuch, greannach, mì-chàilear le deagh sgal air a’ ghaoith ged ’se toiseach an Og-mhìos a bha ann. ’Sann aig uair Disathairne a bha dùil againn a bhith a’ seòladh a-mach à Mallaig air bòrd a’ bhàta Na h-Eileanan Siar air turas cuain gu Hiort. Bha mi air àite fhaighinn mar bhall buidhne-obrach Urrais Nàiseanta na h-Alba. Tha na buidhnean sin a’ dol gu Hiort fad ràithe an t-samhraidh o chionn faisg air deich bliadhna air fhichead. Bithidh iad a’


[TD 14]

càradh is a’ leasachadh nan seann thaighean, nam ballachan cloiche is nan cleitean, a’ dèanamh thrannsaichean is obair ghlèidhteachais eile anns an àite a dh’fhàg a mhuinntir fhèin anns a’ bhliadhna naoi ceud deug deich air fhichead, agus a tha a-nis ’na Ionad-tasgaidh Nàiseanta.

Bha Brus Watt nach maireann, sgiobair a’ bhàta, ’na dheagh mharaiche is e mion-eòlach air uisgeachan a’ Chuain Sgìth is a’ Chuain Shiar, agus cu dearbh ’se a leithid a bhios tu ag iarraidh a chumail ri gàbhaidh na mara air turas gu Hiort. An latha ud cha robh sanas na h-aimsir fàbharach idir is àirde na gaoithe nar n-aghaidh. Mar sin, bha cabhag air a bhith seòladh agus nan robh mi còig mionaidean eile air deireadh bhiodh e air a’ phort fhàgail às m’ aonais. Bha luchd-siubhail is mèileachan air bòrd airson nan Eileanan Beaga, Eige, Rùm is Canaidh, agus thadhail sinn a-steach orra.

Nuair a dh’fhàg sinn fasgadh an Eilein Sgitheanaich dh’fhàs i gu math fiadhaich. Bha am bàta a’ bogadaich suas is sìos agus cha robh e fada gus an robh cur-na-mara orm. Mar a b’fhaide a-mach a bha sinn a’ dol ’sann bu ghairbhe a bha i a’ fàs agus cha robh agam ach laighe sìos ann am bunc. Mu mheadhon-oidhche chaidh sinn a-steach do Loch nam Madadh airson fasgadh fhaighinn is a chum gum faigheadh Brus fhèin beagan foise is uair a thìde no dhà a chadal.

Nuair a thàinig solas an latha sheòl sinn a-rithist troimh Chaol na Hearadh, is cha robh sinn ach aig leth na slighe gu Hiort — air thoiseach oirnn pàirt as fhosgailte ar turais. Bha am bàta a-nis a’ tulgadh bho thaobh gu taobh is cha b’urrainn dhuinn sian a dhèanamh le gluasad a’ bhàta ach laighe. Tha cuimhne agam fhathast air an eagal a dh’fhairich mi nuair a bhuail tonn mòr, thum am bata sìos don t-sloc le sgleog, agus chaidh i air chrith bho cheann-toisich gu ceann-deiridh. Chaidh am bodach bochd anns a’ bhunc mu choinneamh a spleadhadh beul fodha air an làr le pocannan is bagannan ’nan aon chnap air a mhuin! Chaidh fear eile a thilgeil air a dhruim dìreach agus cha b’e mi fhìn a-mhàin a bha a’ smaoineachadh nach fhaiceadh sinn Hiort gu bràth.

Co-dhiù an dèidh iomadh sgailc eile, ràinig sinn ar ceann-uidhe an tèarainteachd. Mu mheadhon-latha, Latha na Sàbaid, ceithir uairean air fhichead an dèidh dhuinn fàgail, leig sinn sìos an acair am Bàgh a’ Bhaile. Theich an tinneas, dhìrich mi suas air deic airson ciad shealladh an eilein ach bha e fo cheò is sgòthan uile gu lèir. Chaidh sinn a-null chun a’ chidhe ann an eithear bheag agus thòisich sinn ar stuth a chur air tìr. Thug sinn greis mhath den fheasgar a’ giùlan phacannan, bhagannan is bhocsaichean lòin is ghoireasan a bhiodh a dhìth oirnn rè a’ cho-la-deug air an eilean.

Aig an àm sin cha robh ach trì de na seann thaighean a bha dìonach le mullach orra — fear dhiubh ’na àite-suidhe is àite-ithe dhuinn, fear eile ’na àite-cadail do na boireannaich is fear eile ’na àite-cadail do na fireannaich. Bha triùir bhoireannach is naoinear fhireannach nar buidheann-ne, a’ chuid mhòr dhiubh à Sasainn.

Bha sinn dearg-sgìth às dèidh ar turais shàrachail ach às dèidh biadh a


[TD 15]

[Dealbh]
A’ bhan-ùghdar aig làrach Oifis a’ Phuist, aig 5, An t-Sràid Mhòr.


ghabhail agus mus deachaidh sinn a chadal choisich mi air mo shocair bho cheann gu ceann na sràide ris an canar Sràid a’ Bhaile, no An t-Sràid Mhòr! Tha mi cinnteach nach eil sràid eile san t-saoghal coltach rithe, oir chan eil innte ach rathad caol feurach is chan eil cabhsair sam bith oirre. Tha sia taighean deug ann gu lèir (a’ fàgail às taigh a’ bhàillidh, am mansa agus an eaglais a tha aig astar air falbh, nas fhaisge air a’ chidhe) air an togail ’nan sreath os cionn na tràghad is nam miadanan, le balla cloiche ìosal air taobh eile na sràide. ’Se faireachdainn gu math trom a thàinig a-steach orm is mi a’ coiseachd seachad air na tobhtan. Thubhairt Niall Fearghasdan is e a’ bruidhinn air an uair mu dheireadh a rinn e a’ choiseachd sin, is muinntir eile a’ bhaile uile air bòrd a’ bhata <eng>Hareball<gai>, “’Se faireachdainn glè neònach a bh’ann a bhith a’ coiseachd seachad air na taighean falamha. ’Sann direach mar a bhios tu a’ coimhead a-steach air uaigh fhosgailte e bha e.” ’Sann mar sin a tha e gus an latha-an-diugh.

Ach bha dath an fheòir cho ùrail, soilleir ’s a bha e riamh, chluinninn sreannartaich na naosga ’na mheasg, feadaireachd an trìlleachain sìos aig a’ chladach is sgriachail nam faoileagan a-mach anns a’ bhàgh. Nas fhaide a-muigh chithinn Eilean an Dùin le a bharran biorach, creagach a’ sìneadh a-mach, mar bhalla-bacaidh a’ toirt dìona is fasgaidh bho shiantan is stoirmean a’ gheamhraidh gu luchd na mara gun atharrachadh feadh nan linntean.

Chaidil mi gu suaimhneach an oidhche sin agus dh’èirich sinn tràth sa’ mhadainn. Bha a’ cheò is na sgòthan air teicheadh, bha a’ ghrian a’ deàrrsadh — latha brèagha samhraidh dìreach. ’Sann mar sin a bha an t-sìde o mhoch gu dubh fad a’ cho-la-deug a thug sinn ann.

Air a’ mhadainn bhrèagha sin gheibhinn sealladh ceart air an àite is abair sealladh. Gu tuath aig cùl a’ bhaile chithinn Conachair, a’ bheinn as àirde,


[TD 16]

[Dealbh]
Cleit. Tha e air a ràdh gur h-ann an seo a bha a’ Bhaintighearna Grange nuair a bha i ’na prìosanach ann a Hiort eadar 1734 agus 1742: chaidh a cur ann air sgàth bhith a’ bagradh innse gu robh an duine aice air taobh nan Seumasach.


ag èirigh cho dìreach is le mullach cruinn oirre. Air an làimh dheis chithinn Oiseabhal a tha nas ìsle is le sliosan nas aomaiche. Air an làimh chlì, Mullach Mòr, Mullach Bì, Mullach Sgar is an uairsin rèidhlean Ruaidheabhal. Eadar Ruaidheabhal is Eilean an Dùin chithinn Caolas an Dùin no beàrn an Dùin, agus an Dùn fhèin a’ coimhead cho uaine, feurach. Gu mì-shealbhach cha d’fhuair sinn cothrom a dhol air tìr air Dùn idir, a chionn gu robh rudeigin ceàrr air einnsean ‘<eng>outboard<gai>’ bàta an airm, ach tha mi a’ tuigsinn gum faigh thu thairis air a’ chaolas air ‘buidhe-bhriogais’ an-diugh.

Muigh bhon a’ bhàgh chithinn Stac Lèbhinis ’na aonarachd. A’ tighinn air ais gu Hiort fhèin, shìos os cionn na tràghad faisg air a’ chidhe, chithinn aitreabh na cuideachd-airm a tha air a bhith ann a Hiort mu dheich bliadhna air fhichead a-nis. ’Sann ri taobh a’ mhansa is na h-eaglais a tha i, agus aig an àm sin bhitheadh na saighdearan a’ cleachdadh nan togalaichean sin mar thaigh-tasgaidh is àite-lùthchleas. Mar sin cha robh e ceadaichte dhuinn a dhol faisg orra ach gu fàbharach tha sin gu ìre air sgur. As dèidh mòran leasachaidh bha seirbheis shònraichte air a cumail anns an eaglais anns an Lunasdal 1980 is tha i ’na h-àite coisrigte a-rithist.


[TD 17]

Ach tha rud sònraichte ann, rud nach fhaicear ach ann a Hiort, is a chuireas mòran iongnaidh ort — ’se sin na cleitean. Ge be àite air a laigh do shùil, tha iad ann, air a sgapadh feadh gach àite, eadhon shuas air cliathaichean casa Conachair. Chaidh cùnntas a dhèanamh air na togalaichean sin agus tha e coltach gu bheil còrr is mìle dhiubh (a’ gabhail a-steach an fheadhainn a tha a-nis gu talamh) air Hiort fhèin.

’Se bothan, no ceall, beag cruinn air a thogail de chloich, le mullach de sgrath, a tha ann an cleit. Tha na clachan air an cur air muin a chèile gus am bi an t-uisge a’ sruthadh air falbh, is mar sin tha an taobh a-staigh an còmhnaidh tioram. Bhitheadh na Hiortaich a’ cumail bìdh, gu h-àraidh na h-eòin shaillte, annta, rudeigin mar frids an latha-an-diugh. Bhitheadh iad gan cur gu feum cuideachd mar thaighean-tasgaidh airson mòine, aodach, ròpaichean, innealan-obrach is goireasan iasgaich.

Bhitheadh ar ceannard Ailean a’ cur romhainn obair an latha, agus dhèanadh sinn air a’ char a b’fhaide còig uairean a thìde a dh’obair san latha, a’ chuid as motha dhith a’ daingneachadh nan seann bhallachan. Mar sin bha ùine is cothrom gu leòr againn rannsachadh air an h-uile ceàrn den

[Dealbh]
Aig mullach Chambair a’ sealltainn thar a’ chaolais gu Sòdhaigh.


[TD 18]

[Dealbh]
Fulmair air sgèith os cionn creagan Chonachair.


eilean a dhèanamh, agus leis an aimsir bhlàith, bhrèagha a bh’againn, b’iad làithean sona a chuir sinn seachad a-mach air doras a’ coiseachd is a’ streap ann an deàrrsadh na grèine.

Bha feadhainn a bha còmhla rium glè fhiosrach air eunlaith, agus mar a tha fios againn uile tha Hiort iomraiteach air feadh na dùthcha airson nan eun a gheibhear am pailteas ann. Thòisich fear nar buidhinn air liosta a chumail agus chuir e sùil air da fhichead ’s a naoi de sheòrsachan eadar-dhealaichte dhiubh. ’Nam measg tha seòrsa dreathan-donn nach fhaighear ach an Hiort fhèin. Tha e nas motha na dreathan-donn na tìre-mhòr agus faodaidh e bhith gun tàinig an t-atharrachadh sin air a chum gum bi e nas làidire ri gaothan fiadhaich an eilein a sheasamh.

Nuair a dh’ainmicheas tu na h-eunlaith ’sann gu coitcheann air an fhulmair a bhios daoine a’ smaoineachadh is chan ann gun adhbhar oir mura bitheadh am fulmair ann, is gann gum b’urrainn muinntir an àite tighinn beo. Bhiodh iad a’ dèanamh deagh fheuma dhiubh, gan ithe, ùr is saillte, agus ag ithe nan uighean aca. Tha ola ’na sgròban a chuireadh iad ’nan crùisgeanan airson solais, no bhiodh iad ga cur gu feum mar leigheas. A thuilleadh air seo, bhiodh na h-itean a’ lìonadh nam bobhstairean agus a’ dol chun a’ bhàillidh ann an malairt airson màl a phàigheadh.

B’e àm an neadachaidh nuair a bha sinne ann. Nuair a rachamaid gu mullach nam bearraidhean bhitheamaid a’ gabhail ùidh mhòr a’ coimhead air na h-eòin mhara ag itealaich ’nam mìltean mun cuairt. ’Se sealladh a th’ann as fhiach fhaicinn. Tha na fulmairean fìor mhath air iteig. Le an sgiathan raga bhiodh iad a’ crochadh air na sruthan-gaoithe, ag itealaich air fiaradh sìos is suas le gleusdachd mhìorbhaileach. Chan urrainn dhuinn sin a ràdh mu dheighinn a’ bhuthaigeire, an t-eun neònach sin le coltas cho èibhinn, rudeigin mar phitheid. Tha gob tiugh, trom boillsgeil air, le strianan gorm, buidhe is dearg, is tha casan ruadh air. Nuair a bhios esan ag itealaich chum na nid saoilidh tu nach ruigeadh e gu tìr idir, is e a’ coimhead cho


[TD 19]

clobhdach agus gu tur air a chlaoidh. A-muigh bho na creagan chitheamaid na sùlairean geala air sgiathan mòra brèagha a bhios a’ tuiteam mar pheilearan às an speur fon uisge is a’ sluigeadh an èisg slàn mar a tha e. A-muigh air na sgeirean chitheadh tu na sgairbh dhubha le an sgiathan sìnte a-mach rin tiormachadh, agus mu thimcheall nam bearraidhean na h-eòin eile, farspaig, ruideagan, làmhaidhean, gearra-bric, is steàrnaig. Is am fuaim! Ma chluinneas tu aon uair e cha teid e air dhìochuimhn gu bràth. Bu mhòr stàirnich, starram is gugail nan eun is mac-talla nan creag, agus fada fada fodhainn fuaim nan tonn a’ sloisreadh gun tàmh.

Bha àireamh mhath de eòin eile a bhios a’ neadachadh air falbh bho an creagan. Tha cuimhne agam gu h-àraidh air an scua mhòir, no am ‘<eng>bonxie<gai>’ mar a chanar ris ann a Sealtainn. ’Sann thall sa’ Ghleann Mhòr air làrach lom a bha an nead aige, ach bhiodh an t-eun donn tomadach seo ga dhìon gu guineach. Is mairg a thigeadh faisg air! Gabhaidh e an fhearg is bheir e an ionnsaigh ort gu a làn astar às na speuran. Tha cuimhne agam mar a bha e a’ sguabadh sìos cho dlùth dhuinn ’s gun cluinninn siabaidhean nan sgiath a’ dèanamh sgairt-ghaoith air m’aodann. Bhitheadh bodach a’ chinn mhaoil a’ cur na bonaid aige air ceann a’ bhata-chromagaich is ga togail os a chionn air eagal gu snàthadh e a spuirean geura ’na cheann! Tha cleachdadh carach aig an eun seo airson biadh fhaighinn dha fhèin. Bhitheadh e a’ ruagadh air eòin eile is gan sàrachadh gus an tilgeadh iad a-mach am biadh agus cha bhiodh an scua fada ga shlugadh.

Tha cuimhne agam cuideachd air a’ cholman liath a-mach air rèidhlean a’ Chambair nach caraicheadh bho a nead ged a bheanadh tu dha, agus an lach-Lochlannach a’ fantainn gun ghluasad air a nead fo stairsneach na cleite.

Tha eòin eile ged-tha nach eil cho furasda am faicinn, agus tha cuimhne agam air an oidhche a chaidh sinn gu Càrn Mòr air taobh a deas an eilein air an tòir. Aig ciaradh an fheasgair dh’fhàg sinn am baile agus choisich sinn a-null gu Ruaidheabhal, dhìrich sinn thairis air Mullach Sgar is sìos dha na creagan faisg air a’ mhuir a dh’fheitheamh air na h-eòin a bhios aig muir fad an latha is a’ tilleadh nuair a thuiteas an dorchadas do an nid fo chlachan mòra a-measg nan creag. ’Sann glè thaitneach a bha e a bhith a-mach air doras aig cois na mara feasgar san Og-mhìos. Aig an àm sin den bhliadhna chan eil mòran dorchadais ann ach aig an uair as duirche bhiodh na sgrabairean is na dreallain-doininn ’nan greighean mòra a’ dèanamh dìreach air na nid aca fhèin. Tha e ’na adhbhar iongnaidh gun teagamh mar a bhios gach aon dhiubh ag amas gun iomrall air an nead aige fhèin agus a’ gabhail àite a chompanaich a bhios a-nise a’ dol a-mach gu muir.

’Se dreallan-doininn (no ‘an aisleag’ mar a chanadh na Hiortaich ris) an t-eun mara as lugha agus gun fhios agam carson a tha taobh àraidh agam ris. Tha a dhath dubh-donn le strìochd geal aig bun an earbaill, agus tha gleansadh mar bheilbheid air itean. Tha dòigh aige a bhith a’ coiseachd le sgiobagan air uachdar na mara is ’sann bho seo, tha iad ag ràdh, a fhuair e


[TD 20]

an t-ainm sa’ Bheurla ‘<eng>storm petrel<gai>’ — às dèidh Pheadair, deisciobal Iosa, a choisich air a’ mhuir. Chluinninn iad air na nid a’ dèanamh fuaim coltach ri srann cait is aileag aig an deireadh. ’Se am buthaigeire samhla an eilein ach nan robh an roghainn agamsa, thaghainn an t-eun beag tapaidh seo.

Aig beul an latha b’fheudar dhuinn streap suas air learg fheurach chas, is i fliuch sleamhainn le dealt. Air an adhbhar sin ’sann nar crùbaig a dh’fheumadh sinn dol aig amannan air eagal gun rachamaid nar spèilearachd car air char sìos chun na mara.

(R’a leantainn)

[Sanas]


[TD 57]

TURAS DHOMHNAILL BHAIN GU IODHLAINN ALBA (<eng>SCOTLAND YARD<gai>)
le Calum MacLeòid (Ratharsaigh)

A-nis, an dèidh do Dhòmhnall Bàn tilleadh dhachaigh bho a thuras gailbheach air a’ Mhetagama, bha e gun chosnadh sam bith, agus obair cha robh ri faotainn. Ann an Glaschu bha na mìltean ’nan tàmh, agus bochdainn ann a bha do-labhairt. Chuala mi Dòmhnall Bàn ag ràdh iomadh uair nach robh a’ bhochdainn a chunnaic e air a chuairt anns na h-Eileanan idir cho truagh ri bochdainn a’ bhaile mhòir. Anns na h-Eileanan bha beagan fearainn aca, agus glè thric iasg, ach anns a’ bhaile mhòr cha robh nì ach ballachan loma. Bha cùisean cho truagh ’s gu robh clann a thogadh sa’ bhaile comharraichte, len casan fada, caola, agus gun spiolag feòla orra.

Cha fhreagradh do Dhòmhnall Bàn a bhith ’na thàmh. B’e am mac bu shine den teaghlach, bha a mhàthair ’na bantraich agus bha uallach na dachaigh air. An dèidh lathaichean a chaitheamh ri siubhal air feadh a’ bhaile, a’ sireadh obrach, cha do shoirbhich leis. An aon obair a bha ri faotainn, b’e obair maoir-sìthe, oir bha a h-uile coltas gu faodadh aimhreit agus mì-rian tighinn gu ìre mhòir anns a’ bhaile. Ach bha fios cinnteach aig Dòmhnall Bàn nach tigeadh esan suas ri riaghailt shuidhichte a’ bhaile. Tha e air aithris gu robh maoir-sìthe baile Ghlaschu, mu àm Cogadh a’ Cheusair, cho foghainteach is cho eireachdail ri maoir-sìthe baile eile a bh’air an t-saoghal, agus a’ chuid mhòr dhiubh ’nan Eileanaich agus ’nan Gàidheil. Mu dheireadh, ged nach b’ann da dheòin, b’fheudar do Dhòmhnall Bàn aghaidh a chur air Gàrradh Fairfield, far an robh e roimhe, a’ sireadh obrach, agus a thaobh ’s gu robh e measail aig a’ mhaighstir-obrach ghabhadh air ais e far an robh e roimhe, ann an roinn nan saor.

’Se àite mòr a bh’ann an Gàrradh Fairfield. Thòisich obair ann anns a’ bhliadhna 1834 le <eng>Randolph & Co.<gai> — saoir-mhuilinn. Ann an 1852 thòisich fear Iain Elder còmhla riutha, agus an sin thòisich iad ri dealbh agus ri dèanamh innealan.

Anns a’ bhliadhna 1860 chuir iad air flod a’ chiad long a thog iad — MacGriogair Laird (966 tunna), agus ann an 1861 thog iad an Talca (708 tunna), ro-ruithear os cinn dà fhichead long eile don aon mharsanta.

Ann an 1863 cheannaicheadh oighreachd Fairfield gu h-iomlan — trì fichead acair, a chuireadh ris an obair — agus ann an 1886 chàireadh mar ainm air an obair Gàrradh Fairfield — buidheann a bha ainmeil ann an


[TD 58]

togail longan mòra agus luath. De na còig deug a bhuannaich Ribinn Ghorm a’ Chuain Siar, thogadh a h-aon deug le Fairfield.

Bha na mìltean ag obair anns a’ ghàrradh nuair a bha Dòmhnall Bàn ann. Bha mòran Eireannach ann, agus Eireannaich a rugadh ann an Alba, agus glè thric bha aimhreit ’nam measg mu chreideamh, agus mu aonaidhean an luchd-obrach. Mur rachadh neach air stailc, no a dhèanamh obair a-rèir an iarrtais, rachadh dìmeas agus tàir a dhèanamh air is gach facal suarach ga chleachadh ris.

Ach bha Dòmhnall foighidneach, sèimh agus air leth tlachdmhor a bhith ag obair còmhla ris. Far am biodh Dòmhnall cha bhiodh gruaimean. Mar seo, bha meas aig na h-Eireannaich air, agus aig mòran eile.

Nuair a chaidh mu bhliadhna seachad, thugadh làithean-saora do Dhòmhnall Bàn, agus, a thaobh gu robh aimhreit agus mì-thlachd sa’ ghàrradh, mu sheachdain mu robh na làithean-saora air an toirt dha, sgrìobh e gu Iodhlainn Alba (<eng>Scotland Yard<gai>). Bha e air cluinntinn gu robh iad ag iarraidh dhaoine òga airson a bhith ’nam maoir-sìthe ann an Lunnainn, agus nach robh iad ag iarraidh dhaoine cho foghainteach agus a bha air agairt ann an riaghailt shuidhichte Ghlaschu. B’e am freagairt a fhuair e a bhith aig Crois an Rìgh an Lunnainn air a leithid seo a latha aig uair àraidh, agus gum biodh maor-sìthe ga choinneachadh gus a threòrachadh. Fhreagair an latha ciatach rè nan làithean-saora aig Dòmhnall.

Nuair a dh’innis e da mhàthair gu robh e dol gu Lunnainn, cha robh i toilichte. Ach air an oidhche mu robh e a’ fàgail Ghlaschu, dh’ullaich i biadh — aran agus càis agus uighean air am bruich cruaidh — a chuir i ann am màileid, gus a bhith aige air an t-slighe agus gus nach biodh am faradh cho cosgail air, oir bha fios aice nach robh mòran ’na sporan. B’e riaghailt Iodhlainn Alba, ma bha iad a’ gabhail duine mar mhaor-sìthe, fharadh a phàigheadh; ach duine nach robh freagarrach, dh’fheumadh e fhèin a’ chosgais uile a phàigheadh. Air an latha òrdaichte, dh’fhàg Dòmhnall Bàn Glaschu air a’ charbad-iarainn a bha dol gu Lunnainn.

Aig an àm ud, bha an turas seo na b’annasaiche dha na bhith dol gu taobh eile an t-saoghail an-diugh. Sìos thar nan Crìochan agus tro Shasainn, bha a h-uile nì cho ùr dha agus cho annasach agus nach robh guth air tàmh oidhche. Leis cho inntinneach agus a bha an sealladh agus cùisean, cha d’fhairich e an t-slighe ach anabarrach goirid — fada na bu ghiorra na bha e ’n dùil.

Cho luath agus a stad an carbad-iarainn aig Crois an Rìgh agus a chaidh an luchd-turais a-mach, chuala Dòmhnall neach a’ gairm air ainm. Fa chomhair bha maor-sìthe mòr a thuirt ris, “Tiugainn thusa, a bhalaich, còmhla riumsa.” Chuir meudachd a’ mhaoir eagal air Dòmhnall Bàn, oir ged a sgoilte e ’na dhà roinn bho mhullach a chinn tro a mheadhan, bha aon leth na bu thomadaiche na Dòmhnall Bàn!

Co-dhiù, lean e am maor-sìthe gu Iodhlainn Alba. An toiseach chaidh a chur gu seòmar an lighiche, a thuirt ris aodach a chur dheth. Rannsaich e


[TD 59]

Dòmhnall Bàn bho mhullach a chinn gu buinn a chasan, agus e sgrìobhadh air pàipear a bha air bòrd ri thaobh gach nì mar a bha e dol air adhart. An sin rinn e sgrùdadh air a chlaistneachd agus air a fhradharc. Nuair a bha e ullamh, thuirt e ris, “Cuir umad d’aodach uile agus falbh chun an ath sheòmair, a tha fa chomhair taobh eile an dorais seo, agus put a’ chlag.” Rinn Dòmhnall Bàn seo agus chual’ e bhith ’g èigheach, “Thig a-steach.” Dh’fhosgail e’n doras, chaidh e steach agus dhùin e ’n doras ’na dhèidh.

Ann an sin bha oifigeach, a thòisich air a cheasnachadh mu fhoghlam, agus mu bhith beachdail, agus mu na nithean a chunnaic e air a thuras gu Lunnainn. Aig an aon àm bha an t-oifigeadh a’ sgrìobhadh gach freagairt, ceart no ceàrr, air pàipear a bha air bòrd ri thaobh. B’e a cheist mu dheireadh, “Dè an uair a bha air clàr-tìm Crois an Rìgh nuair a thàinig thu?” Fhreagair Dòmhnall Bàn seo gu ceart, oir bha cuimhne mhath aige gun do sheall e air a’ chlàr-tìm. Mar an ceudna, bha e thaobh a mhàthar de dhaoine a bha comharraichte airson cho beachdail ’s a bha iad. ’Se glè bheag a rachadh air an sùilean nach faiceadh iad. Cho luath agus a bha’n t-oifigeach seo ullamh de cheasnachadh, thuirt e ri Dòmhnall Bàn, “Thig a-nis còmhla rium gu ar seòmar-bìdh, agus nuair a ghabhas sinn biadh, thèid thu gu seòmar an àrd-oifigich, far an cluinn thu a’ bhinn air d’iarrtas.”

Rinn Dòmhnall Bàn mar a chaidh iarraidh air. An dèidh biadh a ghabhail, chaidh e steach gu seòmar an àrd-oifigich, a bha ’na sheasamh aig ceann bùird, agus pàipearan an lighiche agus an oifigich-ceasnachaidh sgaoilte fa chomhair. Thuirt e mar seo ri Dòmhnall Bàn: “Tha sinn riaraichte le staid do shlàinte, agus glè riaraichte le d’fhoghlam-eòlas coitcheann, agus leis cho beachdail agus a tha thu. Ach tha thu dà chloich fon chudthrom a fhreagras ar riaghailtean. Faodaidh tu falbh dhachaigh, agus cho luath agus a chuireas tu an cudthrom sin ort, thig an seo, agus bidh sinne glè thoilichte do ghabhail.”

Cha do thaitinn a’ bhinn seo ri Dòmhnall Bàn, ach cha robh leasachadh air a’ chùis ach a dhol air ais gu Crois an Rìgh agus an carbad-iarainn a ghabhail air ais gu Glaschu.

Ma bha an turas gu Lunnainn goirid, bha fadachd air Dòmhnall Bàn mun d’ràinig e Glaschu, oir bha iomadh nì a-nis a’ dèanamh dragh dha. Bha na chuir e mu seach de a thuarasdal bliadhna air a chosg ach beagan sgillinnean. Chan fhaigheadh e an còrr gus am faigheadh e an ath thuarasdal seachdain — 17/6. Rinn a mhàthair chaomh mòr-ghàirdeachas ris an uair a nochd e san doras.

Aig crìoch a làithean-saora thill Dòmhnall air ais gu Gàrradh Fairfield. Ged a bha e ag obair, bha inntinn air ciamar a chuireadh e air an cudthrom — ochd puinnd thar fhichead.

Aon fheasgar, nuair a stad an obair agus a bha ’n luchd-obrach a’ dol a-mach tro gheata a’ Ghàrraidh, cò thàinig far an robh Dòmhnall Bàn ach seann Eireannach — spàrragair air an robh e eòlach, a thuirt ris, “O,


[TD 60]

Dhòmhnaill, dh’ionndrain mi thu o chionn lathaichean. Càit an robh thu? An ann tinn a bha thu?

“Cha b’ann tinn a bha mi idir,” fhreagair Dòmhnall Bàn. “Bha seachd latha agam saor, agus chaidh mi air turas gu Iodhlainn Alba a’ sireadh obair ’nam mhaor-sìthe.”

“Ciamar a chaidh leat?” dh’fheòraich an t-Eireannach.

“Chaidh math gu leòr,” fhreagair Dòmhnall, “ach feumaidh mi ochd puinnd thar fhichead a chudthrom a chur orm mus gabh iad mi. B’fheàrr leam gun innseadh sibh dhomh ciamar a nì mi seo — cho luath agus a tha ’na mo chomas.”

Rinn an t-Eireannach gàire. “Tha sin furasda gu leòr. Ann an Eirinn, ma tha neach airson culaidh mhath a chur air ann an ùine ghoirid, ’s e an cleachdadh neach òl de leann-dubh (portair) na tha ’na chomas, agus pailteas buntàta ithe.”

“Feumaidh mi tòiseachadh orra gun dàil,” fhreagair Dòmhnall Bàn, agus a’ chiad taigh-òsda a ràinig iad chaidh iad a-steach, agus ghabh iad pinnt portair am fear — dà uair. B’e seo a’ chiad uair a chaidh Dòmhnall Bàn a-steach do thaigh-òsda.

A-nis, nuair a dh’innis an t-Eireannach do cho-aoisean Dhòmhnaill Bhàin anns a’ ghàrradh mar a chaidh dha ri linn a thuras gu Iodhlainn Alba, a h-uile cothrom a b’urrainn do na balaich, bha iad a’ toirt de phortair do Dhòmhnall agus a bha e comasach òl. Uair no dhà chaidh e dhachaigh agus tuainealach ’na cheann, agus eagal a bheatha air gun toireadh a mhàthair fa-near dè bha e ris!

Aig an aon àm, a h-uile uair a bhiodh buntàta aca air a’ bhòrd bìdh, dh’fhalmhaicheadh e an truinnsear. Chan fhàgadh e buntàta air chor sam bith. Bha seo a’ còrdadh ri mhàthair — cho math agus a bha e a’ gabhail a bhìdh. Ach ged a bha Dòmhnall Bàn a’ gabhail na bha ’na chomas de phortair agus de bhuntàta, cha robh seo a’ cur cudthrom air.

Gach seachdain bha e dol aon uair, agus dòcha na bu trice, air a’ mheidh; ach ged a bha e aig amannan punnd no dhà na bu truime, an ath uair bha e ’n dèidh a chall, agus air ais far an do thòisich e. Bha e nis a’ fàs teagmhach an robh am portair no am buntàta a’ dèanamh feum sam bith dha, agus cha robh fios aige co ris a thionndaidheadh e airson a chudthrom a mheudachadh.

Aon Disathairne, agus e gabhail ceum air feadh roinn eile de Ghlaschu, thachair e ri co-ogha dha fhèin a bha air ùr-thighinn às a’ Ghàidhealtachd, agus e nis ’na mhaor-sìthe anns a’ bhaile. An dèidh dhaibh fàilte a chur air a chèile, dh’innis Dòmhnall Bàn mu a thuras gu Iodhlainn Alba, agus nach gabhadh iad e a thaobh agus gu robh e gann a thaobh a chudthruim. Dh’innis e cuideachd a’ chomhairle a thug an seann Eireannach air, is nach d’rinn seo mòran feum gus a seo.

“Far an do thogadh mise,” fhreagair a cho-ogha, “ma bha neach airson feòil a chur air, bha e ag òl na bha ’na chomas de dh’uachdar agus ag ithe


[TD 61]

na gheibheadh e de dh’uighean. Bu chòir dhut sin fheuchainn — tha mise làn-chreidsinn nach bi thu fada a’ dèanamh suas ochd puinnd thar fhichead agus còrr.” Thug Dòmhnall Bàn taing dha airson na comhairle, agus dhealaich iad.

A-nis thòisich Dòmhnall Bàn, a h-uile uair a chitheadh e bùth bainne, ri bhith dol a-steach agus a’ faotainn muga làn uachdair; agus a h-uile biadh, mur biodh buntàta ann, dh’fheumadh esan uighean fhaotainn. Bha aoibheas air a mhàthair nuair a chunnaic i cho math agus a thòisich e air gabhail a bhìdh, nì nach do rinn e roimhe.

Ach ged a bha Dòmhnall Bàn a-nis a’ gabhail uachdar, uighean, bùntàta agus portair, cha robh a chudthrom a’ dol mòran suas — ’sann a dh’adhbharaich iad trioblaid dha.

Nuair a rachadh e don leabaidh, b’àbhaist dha cadal gun dàil agus dùsgadh sa’ mhadainn agus e glè èasgaidh gu èirigh. Ach bhon thòisich e air iad seo a ghabhail, bha e faireachadh cho làn nuair a rachadh e da leabaidh, agus bhiodh e ùine gun chadal, a’ cur nan car bho thaobh gu taobh, agus bhiodh e faireachadh cho beag sùnnd sa’ mhadainn le dùsal cadail. Nì eile nach b’àbhaist dha, bha aige ri èirigh cho tric rè na h-oidhche agus a dhol don t-seòmar faothachaidh. Agus a-rèir coltais, cha robh difir dè a dh’itheadh e, cha robh atharrachadh a b’fhiach ainmeachadh air a chudthrom.

Aon oidhche, an dèidh dha dhol don leabaidh agus blàthachadh innte, thòisich tachas cràiteach air a chom, agus bu ghann a b’urrainn dha a làmh a chumail uaithe gun a bhi ga sgrìobadh. Cha d’fhuair e a bheag cadail an oidhche sin. Anns a’ mhadainn, bha e cho beag sùnnd; agus nuair a sheall e air a chom, bha e uile còmhdaichte le broth. B’fheudar dha dhol far an robh a mhàthair agus innse dhi nach robh e comasach air a dhol gu obair — gu robh broth no neasgaidean beaga air a chom agus iad làn tachais.

Cho luath agus a chual’ a mhàthair seo, thubhairt i, “Cho luath agus a ghabhas tu do bhiadh, cuir ort d’aodach Sàbaid agus theirg gu ar lighiche gus am faic e dè tha ceàrr ort. Chan eil an taigh aige fad air falbh” — agus dh’ainmich i an t-sràid.

Rinn Dòmhnall Bàn mar a chaidh iarraidh air. Bha lighiche mòr an sin a dh’fheòraich de Dhòmhnall Bàn cò e agus cò an t-sràid air an robh e còmhnaidh. Dh’innis Dòmhnall sin dha. “O,” ars’ an lighiche, “tha mi eòlach air do mhàthair. Gu dè tha cur ort?”

“Tha,” fhreagair Dòmhnall Bàn, “broth air mo chom agus e làn tachais, agus tha mi faireachadh cho mì-shùnndach. Cha mhò a tha mi a cadal math.”

An sin thubahirt an lighiche, is e faotainn rud coltach ri clobha airgid, “Ruisg do bhroilleach.” Rinn Dòmhnall Bàn sin, agus chuir an ligiche spòg a’ chlobha ’na chluasan agus a làmh ri broilleach Dhòmhnaill. An sin dh’fhalbh e agus sgrìobh e air pàipear a bha air bòrd ri thaobh. An sin chuir e bann teann mu ghàirdean Dhòmhnaill Bhàin agus chaidh e a chur sgrìobag


[TD 62]

air a’ phàipear a-rithist. Bheachdaich an lighiche an sin air a’ bhroth a bha mu mheadhan Dhòmhnaill Bhàin — shaoileadh neach gu robh e a’ cùnntas nan guirean.

Bha e ùine ’na thàmh, agus an sin ghabh e gu leabhar mòr a dh’fhosgail e. Bha e greis ag amharc ann gun a bhith ag ràdh smid. Ma dheireadh thuirt e ris fhèin, “Seadh dìreach,” agus dhùin e ’n leabhar. Thionndaidh e gu grad ri Dòmhnall Bàn agus thubhairt e, “Gu dè tha thusa dèanamh?” Fhreagair Dòmhnall Bàn, “Tha mi ag ionnsachadh saorsainneachd ann an Gàrradh Fairfield. Bha mi air turas an Canada air a’ Mhetagama. Tha mi ’nam bhall de Ghillean Ruith Ghlaschu gus am bi mi tapaidh, agus bho chionn ghoirid bha mi air turas gu Iodhlainn Alba a’ sireadh obair mar mhaor-sìthe ann an Lunnainn.”

Cha d’fhuair Dòmhnall Bàn crìoch a chur air na bha e dol a ràdha nuair a chuir an lighiche stad air, ag ràdh le feirg, “Chan e sin a tha mise idir a’ feòrach dhìot, ach gu dè a tha thu ag ithe no ag òl.”

Fhreagair Dòmhnall, “Mar a thuirt mi ribh, bha mi air turas gu Iodhlainn Alba a’ sireadh obair mar mhaor-sìthe, ach cha ghabhadh iad mi, oir bha mi ochd puinnd thar fhichead na b’aotruime na bha an riaghailtean suidhichte ag agairt; ach thuirt iad rium, cho luath agus a chuirinn seo orm, gun gabhadh iad mi. Nis, gus an cudthrom a dhèanamh suas, chomhairlich seann Eireannach dhomh a bhith ag òl na bha ’nam chomas de phortair, agus na gheibhinn de bhuntàta ithe. Rinn mise a-rèir seo, ach gun mòran riarachaidh. Nuair a chunnaic mi sin, ghabh mi comhairle co-ogha dhomh — a bhith ag òl na gheibhinn de dh’uachdar agus ag ithe na bha ’nam chomas de dh’uighean. Agus seo tha mi dèanamh gus an cudthrom a thubhairt iad a chur orm.”

Nuair a chual’ an lighiche seo las fhearg, le aon làimh dh’fhosgail e an doras agus leis an làimh eile rug e air chùl amhaich air Dòmhnall Bàn agus phut e mach e. “Sguir gun dàil de d’amadanachd,” thuirt e, “agus cha bhi nì ceàrr ort an ceann dà latha. Tha thusa de ghnè dhaoine, is ged a dh’òladh iad na tha de phortair ann an Eirinn agus ged a dh’itheadh iad na th’ann de bhuntàta, agus ged a dh’òladh iad na tha de dh’uachdar air a’ Ghàidhealtachd agus ged a dh’itheadh iad na th’ann de dh’uighean, chan fhàsadh iad reamhar, ach mharbhadh iad iad fhèin.

Cha robh aig Dòmhnall Bàn ach dèanamh air a dhachaigh, agus e glè thùrsach is iomagain mòr air mu dè a theireadh e ri mhàthair nuair a cheasnaicheadh i e.

Nuair a dh’fhosgail e an doras, b’e a’ chiad nì a thubhairt i, “Dè a thuirt an ligiche riut?”

“Thubhairt,” fhreagair Dòmhnall Bàn, “gu robh mi ag ithe biadh air choreigin nach robh a’ còrdadh rium, ach gum bithinn ceart gu leòr an ceann dà latha.”

“O,” ars’ ise, “bha mi toirt fa-near gu robh thu ag ithe mòran uighean seach mar a b’àbhaist dhut. Tha na gealagain trom air na h-àirnean, agus na buidheagain trom air an donn agus air a’ ghrùthan. Feumaidh tu gearradh


[TD 63]

sìos orra.”

Cha do fhreagair Dòmhnall Bàn idir, oir bha e a’ beachd-smuaineachadh air mar a bha cùisean a’ dol dha. An sin, chuimhnich e air sgeulachd Aesop mun duine agus an t-asal, agus mu a bhith a’ gabhail comhairle a h-uile neach — gum b’e a chrìoch call agus bàs. An ceann dà latha bha Dòmhnall saor bho thrioblaid agus comasach a dhol air ais gu obair ann an Gàrradh Fairfield. Thuig e nach robh e gu brìgh sam bith dha a bhith sabaid ann an aghaidh nàduir, agus gu robh e eu-comasach dha an cudthrom a chur air a bha riaghailtean suidhichte Iodhlainn Alba ag agairt: ann an seagh, gu faodadh e an obair a bha e sireadh a dhìochuimhneachadh agus inntinn a chur ris an obair anns an robh e — gum b’e saorsainneachd an obair a dh’òrdaich Freasdal dhàsan airson a theachd-an-tìr.

Rinn Dòmhnall Bàn mar sin. Chuir e uile dhìcheall ’na obair, agus nuair a bha e ullamh ionnsachadh, le teisteanas math, chuireadh e a theagasg obair-làimhe agus saorsainneachd ann an Colaisde Chèairdean Ghlaschu. Bha e ann an sin gus am b’fheudar dha obair fhàgail a thaobh aois. Aig an àm sin, b’e am fear-ionaid a bh’air an roinn anns an robh e.

[Sanas]


[TD 79]

AM BALLAN FIACLACH

(Sgeulachd a thàinig ’nam chuimhne bho làithean m’òige)
bho Chatrìona NicNèill (Suffolk)

Bha siod ann reimhid banntrach bhochd aig an robh triùir mhac.

Bha iad a’ fuireach ann an àite fàsail agus, mar a bha na gillean a’ fàs suas, bha a’ bhanntrach a’ faicinn an àm ’tighinn dlùth nuair a dh’fheumadh iad an dachaigh fhàgail agus a dhol a-mach feadh an t-saoghail a shireadh am fortain.

Thàinig an latha bha ’n aon a b’aosda a’ falbh. Dh’fhuin a mhàthair bonnach coirce agus thubhairt i ri ’mac, “A-nis, co dhiùbh bhios agad a’ bhloigh bheag ’s mo bheannachd na bhloigh mhòr ’s mo mhollachd?”

Fhreagair esan, “Bidh agam a’ bhloigh mhòr ’s do mhollachd.” Leis a sin bhrist i am bonnach, thug i dha a’ bhloigh mhòr agus thog e air.

Cha robh e fad’ air a’ rathad gus an tàinig e air bò ’na seasamh gu foighidneach a’ feitheamh agus ghuidh i air, “Bleoghainn mi, bleoghainn mi ’s mi seachd bliadhna gun bhleoghan.”

“Cha bhleoghainn, cha bhleoghainn,” fhreagair esan, “tha cabhag orm,” is lean e air a’ rathad.

An ceann ùine ghoirid thàinig e far a robh each a bha air teadhair. “Atharraich mi, atharraich mi,” ars an t-each, “is mi seachd bliadhna gun atharrachadh.”

“Chan atharraich, chan atharraich,” ars esan, “tha cabhag orm.”

Shuidh an gille a’ sin air cnocan grianach, ag itheadh a’ bhonnaich, agus thàinig guth os a chionn ag èigheadh “Mìr, mìr, a mhic an tuathanaich.” Sheall e suas agus chunnaic e fitheach ’na shuidhe ann an craoibh dlùth air.

“Chan fhaigh na mìr,” fhreagair an gille cruaidh-chridheach, “tha e beag gu leòr dhomh fhèin.”

Lean e air a’ rathad gus, an ceann ùine, chunnaic e bothan beag air ùrlar glinne, agus solas às.

Rinn e dìreach air an t-solas agus an uair a ràinig e am bothan fhuair e an doras fosgailte. Ghabh e staigh air an doras.

Bha a’ sin cailleach is i a’ togail an teine le ’fiaclan! Chuir i flath is fàilte air ach fad ’s a bha e bruidhinn rithe thug e an aire gu robh i ag at suas uidh air n-uidh.

“Tha thu ag at, a chailleach,” ars esan.


[TD 80]

“Sin mar a bhios na h-iteagan ag èirigh air na cearcan san latha fhliuch,” ars ise.

An ceann greise thuirt e rithe a-rithist, “Tha thu ag at, a chailleach.”

Thug i an aon fhreagairt dha ach an treas uair gha ràdh ghlaoidh i, “At is at gnàdhad,” is i ’g èirigh ’na chràic. Thug iad bogan air a’ chreagan agus creagan air a’ bhogan agus uisge am fiar aodann gach creige.

Far bu lugha rachadh iad fodha rachadh iad fodha gu ’n glùinean agus far bu mhotha rachadh iad fodha rachadh iad fodha gu ’n sùilean — ann a fuil!

Mu dheireadh ghabh a’ chailleach air a’ ghille. Mharbh i e agus thilg i e ann am ballan fiaclach a bha ’n cùl an dorais.

An ceann ùine, is nach cuala a’ bhanntrach guth na iomradh air a ciad mhac, bha cùram mòr oirre. Thubhairt a’ sin a dara mac, “Tha ’n t-àm agamsa falbh air thòir mo bhràthar.”

“Seadh matà,” ars a mhàthair, agus dh’fhuin i bonnach coirce mar a rinn i dha bhràthair.

“Co dhiùbh ’bhios agad a’ bhloigh bheag ’s mo bheannachd na ’bhloigh mhòr ’s mo mhollachd?” dh’fhaighneachd i dha. Thagh e ’bhloigh mhòr dìreach mar a rinn a bhràthair, agus air an aon dòigh thachair dha mar a thachair dhàsan. Dhiùlt e cuideachadh do na creutairean bochda a bha ’na fheum. Fhuair a’ chailleach buaidh air, mharbh i e agus thilg i e san bhallan fhiaclach còmhla ri ’bhràthair.

Cha robh nis air fhàgail aig a’ bhanntraich ach a mac a b’òige agus is ann le cridhe goirt a thòisich i air fuine a’ bhonnaich choirce, nuair a dh’innis e dhi gun robh e falbh a shireadh a bhràithrean.

Nuair a dh’fhaighneachd i dha gu dè ’bhloigh den bhonnach a bha e ’g iarraidh thagh e ’bhloigh bheag agus thog a cridhe ga èisdeachd. Thug i dha a beannachd agus dh’fhalbh e air a’ rathad.

Ràinig e ’bhò. “Bleoghainn mi, bleoghainn mi,” ars ise, “’s mi seachd bliadhna gun bhleoghan.”

“A chreutair bhochd, is mise nì sin,” fhreagair an gille agus air bonn shuidh e sìos agus bhleoghainn e i. Thug i ’taing agus a beannachd dha.

Ràinig e ’sin an t-each. “Atharraich mi, atharraich mi,” ars esan, “’s mi seachd bliadhna gun atharrachadh.”

“Is mise nì sin thusa atharrachadh,” ars an gille agus dh’atharraich e ’n t-each. Thug esan taing mhòr dha cuideachd is lean an gille air gu toilichte.

Mar a bhràithrean shuidh e air cnocan grianach ag itheadh a’ bhonnaich is chuala e guth os a chionn ag èigheach, “Mìr, mìr, a mhic an tuathanaich.”

Sheall e suas is chunnaic e am fitheach ’na shuidhe sa’ chraoibh.

“Thig a-nuas,” ars an gille, “agus gheibh thu pàirt den bhonnach.”

Thàinig am fitheach a-nuas agus fhuair e a chuid den bhonnach, thug e taing mhòr dhan ghille chòir, sgaoil e ’sgiathan is thog e air.

Lean an gille air gus am fac e bothan beag air ùrlar glinne is solas às. Thàinig e faisg air, fhuair e an doras fosgailte is chaidh e staigh.


[TD 81]

Bha ’sin a’ chailleach is i a’ togail an teine le ’fiaclan agus chuir i flath is fàilte air. Dh’innis e dhi ceann a shèad ’s a shiubhail ach fad ’s a bha e ’bruidhinn rithe chunnaic e gu robh i ’g at suas.

“Tha thu ’g at, a chailleach,” ars esan. Fhreagair i dìreach mar a rinn i ri ’bhràithrean agus air an treas uair dh’èirich i ’na chràic is thòisich an t-sabaid. Rinn iad bogan air a’ chreagan agus creagan air a’ bhogan agus uisge am fiar aodann gach creige. Far bu lugha rachadh iad fodha rachadh iad fodha gu ’n glùinean agus far bu mhotha rachadh iad fodha rachadh iad fodha gu ’n sùilean — ann a fuil! Ach uidh air n-uidh bha ’n gille a’ faighinn na buaidhe.

“Tha ’m bàs os do chionn, a chailleach, gu dè d’èirig?” ars esan.

“Tha ciste làn òir is airgid shìos an sin,” fhreagair ise, “agus is leat i.”

“Bidh sin agam ’s do bhàs,” ars esan.

“Tha fàlairidh bhàn agam a dh’fhalbhas anns an adhar cho math ’s a dh’fhalbhas i air an talamh lom rèidh,” fhreagair ise, “agus is leat i.”

“Bidh sin agam ’s do bhàs,” ars esan.

“Tha slatag agam,” fhreagair ise, “agus ma chuireas tu mun cuairt i trì uairean anns a’ bhallan fhiaclach tha ’n cùl an dorais bheir i beò do dhà bhràthair ’tha ’na laighe marbh ann.”

“Bidh sin agam ’s do bhàs,” ars esan, ’s e ’toirt buille dhi a mharbh i.

Fhuair e an t-slatag agus chuir e mun cuairt i tri uairean anns a’ bhallan fhiaclach. Air ball dh’èirich a dhithis bhràithrean suas, slàn, fallain mu choinneamh.

Sin far an robh an toileachadh ’s an sòlas! Chruinnich na bràithrean a h-uile òr is airgead is gach nì eile a bh’aig a’ chaillich, oir bha fios aca nis gur e bana-bhuidseach a bha innte, a bha a’ clisgeadh an t-sluaigh fad mòran bhliadhnachan, a’ cur buidseachd orra agus gan tionndadh ann a riochdan chreutairean eile — mar a’ bhò, an t-each is am fitheach — agus bha i sin a’ goid an cuid òir is nì eile bh’aca.

Nuair a mharbh an gille òg a’ chailleach dh’fhosgail e bann na buidseachd is thill iad uile gu ’riochd nàdurra.

Riaraich na bràithrean, le samhladh am bràthar a b’òige, am beairteas feadh an t-sluaigh a chaidh an cuid orra, is bha h-uile h-aon sona, sòlasach agus ro-thaingeil dhan ghille a shaor iad.

’Sann a bha ’n sòlas gu h-àraid aig a’ bhanntraich nuair a bha a triùir mhac aice slàn, sàbhailte dhachaigh a-rithist an dèidh na chaidh iad roimhe.

Agus sin mar a chuala mise!


[TD 82]

TURAS BEATHA
le Iain Mac a’ Ghobhainn

(Stèidhichte air làimh-sgrìobhainn a fhuair an t-ùghdar bho bhràthair-màthar dha)

Pairt IV

12

Tha mi sgrìobhadh seo aig ceithir fichead ’s a sia. Tha mi ’nam aonar anns an taigh oir bhàsaich mo bhean o chionn trì bliadhna. Bha tinneas cridhe oirre ’s thug iad don ospadal i. Thubhairt mi riutha anns an ospadal gun drugaichean a thoirt dhi oir chunna mi am milleadh a dheanadh iad air daoine. Chuir iad fios orm aon oidhche gu robh a’ chrìoch faisg agus chaidh mi don ospadal cho luath ’s a b’urrainn dhomh. Bhàsaich i is a làmh ’nam làimh. Tha mi cinnteach nuair a bhàsaich i gu robh i coimhead saoghal eile. Leughaidh sinn sin anns a’ Bhìoball.

Gach bliadhna bidh mi leughadh a’ Bhìobaill bho cheann gu ceann, bho Genesis chun an deiridh, anns a’ chànan Gàidhlig cuideachd. Tha mi cinnteach gum faic mi i a-rithist. Bidh mi smaoineachadh air iomadh nì, na turais a bhiodh sinn ag iasgach anns na lochan, an lios a tha nise cho aonaranach, na balaich a chleachd a bhith còmhla rium.

Bha mi aig an taigh ann an Garrabost an uiridh, ach bha cùisean air atharrachadh gu mòr. Cha robh an taigh-dubh anns an do thogadh mi air fhàgail, cha robh mi faicinn ach làrach buidhe air an talamh, chan eil fiù nach eil iad a’ ceannachd a’ bhainne bho thìr-mòr. Cha robh each ri fhaicinn neo gioga. Chan eil duine a’ gluasad air sràid.

An turas a bha siud bha mi fuireach ann an taigh-òsda ann an Glaschu mus do thill mi dhachaigh air a’ phleuna, ’s cha robh fiù bùrn aca oir bha na plumairean air ‘<eng>strike<gai>’. Thubhairt mi ris a’ mhanaidsear, “Tha sibh dìreach coltach ri na h-Innseanaich Dhearga.” Rinn e gàire ach cha do fhreagair e mi. Turas eile bha banais air a bhith anns an taigh-òsda agus chunna mi am boireannach seo ’s i sgeadaichte ann an aodach dearg gu a brògan. Thubhairt mi rium fhìn le gàire:


[TD 83]

“Tha aodach an dreasa ud coltach ris an aodach a bhiodh aca airson cùirtearan leapa.” Na rudan àraid a thig an ceann an duine.

Tha grunn math fhògraich a’ fuireachd faisg orm anns a’ Chreag Gheal faisg air Vancouver, ’nam measg tòrr bhanntraich. Tha e àraid uimhir a bhanntraich a bhith ann: tha na fir a’ bàsachadh nas tràithe na na boireannaich anns an dùthaich seo. Tha feadhainn dhiubh gu math coibhneil agus bidh iad a’ toirt sconaichean thugam ’s bidh mise toirt bascaidean ùbhlan dhaibh. Bidh cèilidhean againn uaireannan, ged nach eil mi cluiche a’ mhelòdeon mar a chleachd mi neo a’ phìob mhòr ged a b’aithne dhomh sin a dhèanamh. Bidh feadhainn dhiùbh-san a’ dol dhachaigh chun an eilein cuideachd ’s tha iad uile ag ràdh gu bheil cùisean air atharrachadh.

An turas mu dheireadh a bha mi aig an taigh chuala mi a’ chlann a’ bruidhinn na Beurla. Chaidh mi a shealltainn air a’ mhaighstir-sgoile.

“A bheil fhios agad,” arsa mise ris, “gu robh maighstir-sgoile an seo uair agus aon latha geamhraidh thug e dhomh sia sràicean air gach làimh.”

“A bheil sin ceart?” arsa esan. “Bha sin sgreataidh.”

Bha fòn air a bheulaibh air a’ bhòrd is e a’ sgrìobhadh gun sgur. “An dùil,” arsa mise ris, “am b’urrainn dhomh dealbh a thogail den sgoil?” Thubhairt e rium sin a dhèanamh ma bha mi ’g iarraidh. Bha dealbhan air na ballachan a rinn a’ chlann fhèin, ’s bha an sgoil na bu bhlàithe na bha cuimhn’ am. Cha robh sgeul air an taigh-beag.

“O leag sinn sin o chionn bhliadhnachan,” ars esan. Bha mòran uinneagan anns an sgoil, gloinne air a feadh gu lèir.

Ach a dh’aindeoin sin bha mi ’g ionndrain na sgoile luim a bh’againn uair ’s am maighstir-sgoile a bh’innte bliadhnachan mòra air ais.

“Bha am maighstir-sgoile ud uabhasach math air Navigation,” arsa mise ris. Ach chan eil fhios ’am am bi iad a’ teagasg na cuspair sin anns na sgoiltean an-diugh.

Bha dùil ’am càr a ghabhail air iasad ach bha na ròidean cho cumhang ’s mise cho cleachdte ri càr mòr ’s nach do rinn mi sin agus ’sann air a’ bhus a bhithinn a’ siubhal. Cha robh am bus a’ toirt ach fichead mionaid eadar Garrabost is Steòrnabhagh. Cha robh uimhir a bhàtaichean iasgaich anns a’ bhàgh. Chòisich mi sìos <eng>Point St.<gai> ach cha robh Oifis an Airm ann idir.

Bha mi bruidhinn ri ogha mo bhràthar ach cha robh càil air a h-aire ach <eng>discos<gai>: bha mi dìreach mar thaibhse nam dhùthaich fhìn, ’s mi faireachdainn uabhasach aosd. “An do choinnich sibh a riamh ri Bob Dylan?” ars ise rium. ’Sann a bha na balaich ’s a’ chlann-nighean coltach ris an fheadhainn a bha mi coimhead ann an Canada ged a bha iad beagan na bu liugaiche.

Thug e ’nam chuimhne an turas a chaidh mi thadhal air tè à Nis a bha muigh ann an Canada agus a mac-cèile ’na ambassador anns a’ Ghearmailt. Nuair a chaidh mi shealltainn oirre bha an dithis againn nar suidhe nar n-aonar anns an rùm a thug a nighean dhi anns an taigh, faisg air rùm-


[TD 84]

cluiche a h-oghaichean. Anns an rùm aca-san bha <eng>TV<gai> is bòrd-bhilliards is <eng>hi-fi<gai>, mar a their iad.

“Sin mar a tha cùisean an-diugh,” ars ise, agus i toirt dhomh sconaichean a rinn i. Bha càirdean a h-ighne air feadh an taighe an dèidh dhaibh a bhith snàmh agus tubhailtean mun cuairt orra. A-mach air an uinneag bha mi coimhead feadhainn a’ cluiche <eng>baseball<gai> air an tràigh.

“A bheil thu coimhead an fhir sin,” ars ise, “’Se <eng>millionaire<gai> a th’ann dhe.”

“<eng>Hi<gai>” ars am fear seo rium. “<eng>Hi<gai>,” arsa mise ris air ais.

“Tha cuimhn ’am,” arsa mise rithe gu robh sinn a’ sealg thonnag far a bheil an taigh seo an-diugh.”

“Tha mi cinnteach,” ars ise le gàire.

Latha na Sàbaid chaidh mi don eaglais agus cò bha searmonachadh ach boireannach. Air sgeilpe gach uinneig bha leabhrain ag innse mu dheidhinn dhrugaichean ’s mar bu chòir dhuinn an seachnadh. ’Se eaglais ùr a bha seo le fiodh glan brèagha agus bha am boireannach ud a’ cur a-mach air an t-saoghal anns an robh sinn beò.

“Tha leabhar aig Dia,” bha i ag ràdh, “dìreach mar a bhios aig fear gnothaich agus bidh e cur sìos ann do bheusan ann an dubh agus do chiontan ann an dearg, agus aig deireadh do bheatha bidh e deanamh breitheanas ort.” Boireannach beag èasgaidh ann an aodach dubh le bràiste geal air a broilleach.

Bha mi cuimhneachadh mar a bhiodh am ministear aig an taigh ag ràdh, “Theid thu dh’ifrinn mar a h-atharraich thu do bheatha.” Agus chunna mi iomadh teine mòr nuair a bha mi air Seirbheis an Teine, daoine a bha air an losgadh cho dona ’s nach aithnicheadh tu iad. Aon turas an dèidh dhomh uinneag a bhriseadh chunna mi tè ’na suidhe ann an cathair anns an teine. ’S ged a bha an teine ag ithe i fhèin agus an fhiodh cha robh i carachadh. ’S iomadh nì àraid a chunna mi ’nam bheatha ceart gu leòr.

Nuair a bhios mi tilleadh chun an eilein bidh mi fàgail làmpa anns an uinneig agus bidh seo a’ toirt an car à daoine gu bheil mi aig an taigh. Tha an làmpa seo a’ losgadh aig àm àraid, can mu chuairt air seachd uairean a dh’oidhch’.

Latha neo dhà an dèidh do mo bhean bàsachadh chaidh mi chun a’ chladh — anns an àit ud tha na clachan-cuimhne còmhnard air an talamh ’s chan ann idir ’nan seasamh — agus cha robh sgeul air na sìtheanan a chaidh a chur oirre. Tha feadhainn ann a bhios a’ goid nam flùran às a’ chladh fhèin ’s gan reic. Tha mi cinnteach nach tachradh sin air an eilean.

Bidh mi faighinn a’ Ghazette gach seachdain agus anns a’ phàipear sin bidh mi leughadh mu mo choimhaoisean a tha a’ bàsachadh gach latha air an eilean. Bhàsaich mo bhràthair fhìn o chionn dà bhliadhna. Nam biodh e air sealltainn às a dhèidh fhèin dh’fhaodadh a bhith beò fhathast. An turas mu dheireadh a chunna mi e bha mi smaoineachadh gu robh e air fàs uabhasach seargte. Cha robh e air pleuna a riamh.


[TD 85]

“B’fheàrr leam,” ars esan, “gu robh mi air fuireach ann an Canada. An do ghabh thu fhèin aithreachas a riamh nach do ghabh thu a’ chroit?”

“Cha do ghabh na,” arsa mise, leis an fhìrinn.

Thug mi leabhar dha ach cha bhiodh e leughadh càil ach am <eng>Farmers Weekly<gai> ’s am <eng>People’s Journal<gai>.

Ach bha pròis air gu robh mi aig an taigh. Bha e ’g innse do gach nàbaidh gu robh mi air a bhith ’nam Cheannard Teine ann an Vancouver. “An e mise,” arsa mise rium fhìn, “an taibhs neo an e esan?”


13

Thug mi mach còmhla rium mac mo bhràthar a bha dà fhichead bliadhna aig an àm. Tha iad ag ràdh rium gur e sgrìobhadair a th’ann dhe.

Bha mi ’g innse dha sgeulachd mo bheatha agus bha seo a’ cur iongnadh air ceart gu leòr. Tha e smaoineachadh gu bheil e uabhasach saoghalta ach tha e cho meanbh. Cha robh e air seasamh mionaid anns na càmpaichean anns an robh mise ’g obair. Chan aithne dha sealg, neo cathair a dheanamh le a làmhan fhèin. Thug mi e gu Pàirce Stanley agus thubhairt mi ris gum feumadh e bhith faicilleach oir gu robh mòran dhrungairean anns a’ phàirc a chuireadh an sgian ann cho luath ’s a shealladh iad ris.

“A bheil sin ceart?” ars esan. Cho beag ’s a chunnaic e den t-saoghal: bha e anns an oilthigh nuair a bha mise ann an Canada a’ falbh bho obair gu obair. Aon turas is sinn a’ tadhal air ‘<eng>reservation<gai>’ far an robh na h-Innseanaich Dhearga a’ fuireachd, dh’fhaighnich e dhiom an aithnichinn iad.

“Bha feadhainn de na h-Innseanaich sin ag ionnsachadh na Gàidhlig,” arsa mise ris. “Bhiodh iad a’ teagasg an cànan fhèin dhuinne agus bhiodh sinn a’ toirt Bìobaill Ghàidhlig dhaibh.”

“A bheil sin ceart?” ars esan.

Agus turas eile bha mi ’g innse dha mu dheidhinn nan nathair a chunna mi tuath air Vancouver, agus a’ mhadainn a chunna mi math-ghamhainn a’ falbh air feadh nan craobh ag ithe nan dearcag. ’Sann dubh a bha e.

“Cha do thionndaidh e ort?” ars esan.

“Cha do thionndaidh,” arsa mise.

“Dè bha thu air dèanamh nam biodh e air tionndadh ort?”

“Chan eil fhios ’am,” arsa mise. “Tha mi cinnteach gu robh mi air ruith.”

Ach a’ mhadainn bhòidheach fhionnar ud cha robh duine ri fhaicinn ach mi fhìn agus am math-ghamhainn agus na dearcagan a’ deàlradh air na craobhan agus tha mi cinnteach nach robh e air tionndadh orm.

An turas a dh’innis mi dha mu dheidhinn an latha a chaidh mo chrochadh os cionn an teine ann an cliabh thubhairt e rium, “Innis siud dhomh a-rithist.” Agus rinn mi sin.

“Tha sin àraid,” ars esan, “Agus sibhse ’nur Ceannard Teine an dèidh sin.” Bha e faighneachd dhiom cuideachd mu dheidhinn mo bhruadaran is


[TD 86]

chan eil mi smaoineachadh gu robh e creidsinn annta.

“A bheil sibh cinnteach nach ann an dèidh nan gnothaichean sin tachairt a chunna sibh iad?”

“Tha mi cinnteach,” arsa mise ris, oir bha mi tuigsinn dè bha e fiachainn ri ràdh, ged a tha e snog gu leòr.

Dh’innis mi dha gu robh an dà-shealladh anns an teaghlach.

“Agus rud eile a tha mi dol a dh’innse dhut,” arsa mise ris. “Bha mi turas eile air Seirbheis an Teine nuair a fhuair mi fios a dhol chun an taigh anns an robh Ban-Leòdhasach a’ fuireach. ’S tè NicAoidh a bh’ innte agus bha i pòsda aig Canèidianach. Uill, an oidhche roimhe sin chunna mi ann am bruadar boireannach ann an geal ’na seasamh aig bonn mo leapa. O, arsa mo chòmpanach, tha Torcuill a’ bruadrachadh air a leannan (cha robh mi pòsda aig an àm ud). Co-dhiù cha dubhairt mi smid. Dhìrich sinn air fàradh chun an rùm anns an robh Anna NicAoidh agus ’se a’ chiad rud a chunna mi a corp anns an rùm, dearg lomnochd. Bha sinn dìreach a’ dol a thionndadh air falbh nuair a thainig an spreadhadh uabhasach seo agus mharbhadh a h-uile duine a bh’anns an rùm ach mi fhìn. Nuair a thug mi sùil air Anna NicAoidh bha i dìreach air ròsdadh coltach ri turcaidh. Bha fhios ’am an uair sin gur ann oirre-sa bha mo bhruadar a-mach.”

Bha mac mo bhràthar, Tormod, sàmhach airson ùine, agus bha fhios ’am nach robh e gam chreidsinn oir chan eil e creidsinn ann an Dia neo ann am bruadaran neo ann an saoghal eile.

“Am bi sibh,” ars esan, “a’ leughadh a’ Bhìobaill gu lèir.”

“Bidh,” arsa mise, “gach caibidil, eadhon an fheadhainn a tha ag innse mu threubhan Israel.”

Bhiodh e glè thric ’na shuidhe anns an lios fo sgàil nan craobh a’ leughadh leabhraichean ’s ged a bhithinn airson bruidhinn ris cha bhiodh e ’g ràdh smid.

“O,” ars esan, “tha mi faicinn gu bheil nathraichean ann bhur lios.”

“Tha,” arsa mise. “Ach chan eil cron sam bith annta.” Agus a’ mhadainn a bha seo chuir mi aon dhiubh mu chuairt m’amhaich mar usgar-bràghad, agus mi a’ gàireachdainn. Tha mise tòrr nas mear na tha e ged a thachair barrachd rium na thachair dha-san. Dè am bròn a tha domhainn ’na nàdur?

Thug mi air turas e aon fheasgar gu <eng>Skid Row<gai> a tha faisg air <eng>Chinatown<gai> ann an Vancouver. Bha e sealltainn le iongnadh ri na <eng>kiosks<gai> air an robh sgrìobhaidhean Sìneach. Ann a <eng>Skid Row<gai> bha na siùrsaich a’ dol seachad, agus an aodannan dearg le pùdar. Bha daoine leis an deoch ’nan laighe air an t-sràid.

“’S iomadh rud a chunna mi anns an àite seo,” arsa mise ris.

“A bheil sin ceart?” ars esan.

“Ghabh na balaich an deoch agus cha bhiodh iad a’ sgrìobhadh dhachaigh ’s cha robh fhios càit an robh iad.”

Bha sinn a’ sealltainn sìos ri na drungairean air a’ chabhsair anns a’


[TD 87]

chamhanaich eadar dà sholas, ’s na soluis a’ tighinn a-mach às na taighean agus às na taighean-òsda. Thubhairt e rium ’s e a’ sealltainn ri uaireadair.

“An dùil an dràsda dè tha iad a’ dèanamh aig an taigh.

Cha robh mi ga thuigsinn idir.

Turas eile thubhairt e rium, “Dè bu choireach gu robh dèidh agaibh air a’ mhaighstir-sgoile ud ged a thug e na sràicean dhuibh.”

“Uill,” arsa mise, “’Se tidsear math a bh’ann dheth ged a bha e uabhasach droch-nàdurrach, ach cha robh coire aig air a sin.”

“O,” ars esan.

“’S dè th’agaibh an aghaidh nam boireannach a bhios a’ searmonachadh?” dh’fhaighnich e dhiom turas eile.

“Tha e ’g ràdh anns a’ Bhìoball,” arsa mise ris, “nach còir do bhoireannaich a bhith searmonachadh. Leughadh tu sin ann am Pòl.”

Cha dubhairt e smid.

Aon latha thubhairt mi ris, “Tha mi dol a thoirt dithis nighean a shealltainn ort.” Rinn mi cofaidh dhaibh agus dh’òl sinn e anns an lios còmhla ri cèicichean a thug iad dhomh. Nuair a dh’fhalbh iad thòisich e ri gàireachdainn.

“O,” ars esan, “nuair a thubhairt sibh rium gu robh dithis nighean a’ tighinn a shealltainn orm bha mi smaoineachadh gum biodh iad òg. Ach bha iad trì fichead co-dhiù, agus aon dhiubh le bata.”

“Uill,” arsa mise, “bha iad ’nan clann nuair a choinnich mise riutha an toiseach.” Agus thòisich mi fhìn ri gàireachdainn. Bha e àraid ceart gu leòr, ma bha dùil aige ri dithis nighean.

Fhads a bha e còmhla rium cha robh boinneag uisge ann, ’s bha mi ’g obair anns an lios le pìob rubair neo hose, a’ cumail tais an ròs a chuir mo bhean.

“Se Màiri a chuir an ròs,” ars esan. Bha e ’na thamh airson ùine mhòir agus cha robh càil a dh’fhios ’am co air a bha e smaoineachadh. Arsa mise ris mu dheireadh. “A bheil fhios agad gum bi iad a’ ceannach a’ bhùrn ann an California ann am botail dìreach mar a bhios iad ag ceannachd a’ bhainne aig an taigh.”

Turas neo dhà fhuair mi e ’na sheasamh aig an ròs, a’ smaoineachadh. “Bu chòir dhut,” arsa mise ris, “na h-eòin a chumail air falbh bho na h-ùbhlan.”

“Tha mi duilich,” ars esan ’s e suidhe a-rithist air cathair anns an lios le bonaid uaine Canèidianach air ’s na faileasan mun cuairt air.

Bha e cur iongnadh air gur ann de fhiodh a bha cha mhòr na taighean gu lèir.

“Ach tha tòrr bhanntraichean anns an àite seo a tha reic an taighean nuair a bhàsaicheas na fir agus a’ ceannachd flats.”

Aon turas thog mi leabhar a dh’fhàg e air a’ chathair agus nuair a leugh mi a’ bhàrdachd a bh’ann cha dèanainn a-mach a brìgh idir.

“Bu chòir dhut sgrìobhadh coltach ri Raibeart Burns,” arsa mise.


[TD 88]

“Bha mòran a’ cumail a-mach gu robh clann dìolan aige ach ’se bhreug a tha sin.”

“A bheil sibh a’ smaoineachadh?” ars esan. “Cha robh duine riamh coltach ris airson òrain gaoil.”

“Taigh na galla,” arsa mise rium fhìn, “chan fhàg na h-eòin ud aon ubhall agam.”


14

Sgrìobh mi litir chun a’ Ghazette an dè agus seo i.

“Tha mi coimhead gu bheil dùil aca port-adhair Steòrnabhaigh uidheamachadh airson gum bi cothrom aig Nato an cuid phleunaichean a chur a Ruisia, mas e sin an toil. A-nise chan e Comannach a th’ annam-sa, tha sin cinnteach, oir tha mi creidsinn ann an Dia ’s anns an nèamh a tha romhainn.

Ach tha rud agam ri ràdh mu dheidhinn a’ phlana sin. Cha b’e na Ruiseanaich a ruag mise is balaich eile còmhla rium a-mach às an dùthaich fhèin airson dachaigh a dhèanamh ann an rìoghachd eile.

Cha b’e Ruisia a thog an t-soitheach ghrànnda shuarach air an tàinig mise is mo sheòrsa a Chanada.

Cha b’e Ruisia a thug bàs do na balaich a dh’aithnichinn ’nam òige ’s a rinn drungairean dhiubh.

Cha b’e Ruisia a dh’innis a’ bhreug dhuinn gu robh òr ann an Canada (ged a bha mise fortanach gu leòr anns an dùthaich sin).

Cha b’e Ruisia a thug mo dhubhag bhuam anns a’ Chogadh Mhòr.

Cha b’e Ruisia a rinn sin ach Iompaireachd Bhreatainn agus tha sin soilleir gu leòr oir dè dh’ionnsaich sinn anns an sgoil ach sgeulachdan mu dheidhinn Chlive is Wolfe, seanalairean ainmeil a bha sabaid anns an ochdamh linn deug.

Cha b’e Ruisia bu choireach gu robh mise ’s mo sheòrsa ann an càmpaichean ann an Canada, ’s chan e Ruisia is coireach gu bheil prìsean air an eilean cho àrd ’s a tha iad.

Rugadh mise ann an Garrabost agus ’se Garrabost an dachaigh a bh’agam agus nam biodh cùisean air a bhith na b’fheàrr dh’fhaodainn a bhith air fuireachd ann. Ach b’fheudar dhomh an saoghal mòr a thoirt orm airson obair a lorg.

Air an adhbhar sin tha mise den bheachd nach e Ruisia ar nàmhaid idir ach Lunnainn. Bu chòir dhuibh sin fhaicinn.

Mise le meas,
Torcuil MacLeòid.

Chan eil mi smaoineachadh gun tèid mi dhachaigh tuilleadh oir tha mi uabhasach sgìth a-nise air na pleunaichean agus chan eil càil air mo shon-sa aig an taigh an-diugh, oir chan eil duine dhe mo choimhaoisean beò. Tha ciùineachd a’ laighe orm mar gum bithinn a’ tighinn gu ceann mo rèis. Ach chan eil bàs a’ cur eagal sam bith orm. Carson a chuireadh? Tha sinn a’


[TD 89]

fàgail an t-saoghail seo ’s a’ dol gu saoghal eile. Tha fhios ’am gu bheil an aon dubhag a th’air fhàgail a’ fàilneachadh agus gum feum mi dhol don ospadal a dh’aithghearr. Ach chan eil mi airson gun toir iad drugaichean dhomh. Thubhairt mi sin ris an dotair.

’Se an aon rud a tha cur dragh orm nach fhaca mi m’athair neo mo mhàthair mus do bhàsaich iad, oir anns na làithean ud cha robh mòran airgid agam airson turas a thoirt a Leòdhas. Chan eil fhios ’am co aige a dh’fhàgas mi an taigh oir chan eil mac mo bhràthar airson fuireach ann an Canada. Thubhairt e rium aon turas gu bheil Canada ro ‘uachdrach’ ged is bith dè a tha e ciallachadh le sin. Sheall mi dha na h-òrain a sgrìobh mi mu dheidhinn Mhàiri ach chan eil mi smaoineachadh gun do chòrd iad ris. Agus rud eile, chan eil meas aige air na seinneadairean a leithid Coinneach MacKellar, ged a tha iad a’ còrdadh rium-sa glè mhath. An turas a bha cèilidh againn bha e gan càineadh agus tharraing seo buaireadh eadar e fhèin is banacharaid a bha uabhasach coibhneil rium-sa.

An latha dh’fhàg e bha mi uabhasach mì-fhoiseil. Dhràibh mi chun a’ phort-adhair ’s chunna mi e dìreadh na staidhre chun a’ phleuna. Nuair a rug mi air làimh air mus do thionndaidh mi air falbh thubhairt e rium.

“Tha mi uabhasach toilichte gun do choinnich mi ribh. Uabhasach toilichte.”

Ach chan eil e cho faisg ris na balaich a bha còmhla rium uair. Chan eil e creidsinn anns na nithean anns a bheil mise creidsinn. Chan eil e dol don t-searmon, chan eil dèidh aige air na h-òrain a tha còrdadh rium-sa. ’Sann ainneamh a bhios e leughadh a’ Ghazette fhèin.

Nuair a dh’fhàg mi am port-adhair bha fhios ’am nach fhaicinn e tuilleadh ’s nach fhaicinn Leòdhas tuilleadh. Bha esan den bheachd gu robh mise dol air ais gu taigh falamh ach chan eil sin ceart. Chan eil an taigh falamh idir, tha Màiri ann fhathast, tha i air fheadh mar bholtrach. Cha do thuig esan gur ise bu choireach gun do chuir mi air “<eng>Loch Lomond<gai>,” an oidhche bha an cèilidh againn. ’Sann le gàire a bha e ’g èisdeachd rium fhìn is Mac a’ Ghobhainn ag argumaid mi dheidhinn Lios Eden, mise cumail a-mach nach eil am meas a dh’ith Eubha air ainmeachadh idir anns a’ Bhìoball agus esan ag ràdh gur e ubhall a bh’ann. Agus ’se mise bha ceart agus sheall mi sin dha anns a’ Bhìoball. ’Se seo Bìoball mòr a thug m’ athair dhomh an latha a dh’fhàg mi an taigh agus air a’ chiad duilleag tha ainm fhèin is ainm mo mhàthair is ainmeannan am pàrantan oir tha am Bìoball ud air a bhith anns an teaghlach airson ùine mhòir.

Cha do dh’innis mi dha na bu mhotha gur e coibhneas a’ pholas a bu choireach gun d’fhuair mi cothrom a bhith dràibheadh idir. Ach nuair a thubhairt mi riutha gu robh mac mo bhràthar a’ tighinn a-mach a thadhal orm, thubhairt iad rium gum faodainn an càr a chleachdadh fhads a bha e còmhla rium.

“<eng>But watch it, old timer<gai>,” arsa fear dhiubh ’s e gàireachdainn. Agus ’se sin bu choireach gum faca mi abhainn Fraser a-rithist agus <eng>Hell’s Gate<gai>.


[TD 90]

Tha mise air mo rùm-oibrich a dhùnadh ach chan eil feum agam air cathraichean neo air bùird. Nan reicinn an taigh seo tha mi cinnteach gum faighinn ciad mìle dolair air ach chan eil mi dol ga reic. Thàinig fear a dh’fhaighneachd dhiom an reicinn e ach thubhairt mi ris nach reiceadh. Ciamar a b’urrainn dhomh sin a’ dhèanamh? Nach eil an taigh air chrith le mac-talla agus cò a shealladh às dèidh an ròs a chuir mo bhean anns an lios,

“Chan eil càil a dhùil ’am a reic,” arsa mise ris.

Bidh mi sealltainn ris an TV glè thric agus cuimhn ’am aon oidhche an dithis againn a bha ga coimhead. Bha prògram air mu dheidhinn chràineagan se sin <eng>hedgehogs<gai> agus chunna sinn cù fiadhaich a’ feuchainn ris a’ chràineag seo ithe. Ach bha a’ chràineag a’ cur a-mach a bioran ’s a’ gonadh a’ choin agus mu dheireadh chaidh aon de na biorain troimh a shròin agus b’fheudar dha teiche, a’ comhartaich gu h-ìosal ris fhèin.

Chan eil fhios ’am dè ’s coireach gun do dhrùidh an dealbh ud orm.

Latha eile thàinig mac mo bhràthar a-steach agus dh’innis e dhomh gu robh e air chuairt chun an tràigh a bha faisg air an taigh nuair a chunnaic e air cabhsair dà sheilcheag, tè dhubh is tè uaine, agus an tè uaine ag ithe na tè dhubh. Bha seo a’ cur dragh air, ach carson a chuireadh? Tha e nàdurrach gu leòr. Bu chòir dhut, arsa mise ris, a bhith creidsinn ann an Dia oir tha riaghaltas aige air na seilcheagan cuideachd. Ach bha aodann geal, is gaoir a’ ruith troimh a’ chorp. Uill, a bhalaich, arsa mise rium fhìn, cha robh thusa air seasamh fada ann an Canada.

An raoir bhruadraich mi rithist. Chunna mi an tè seo còmhdaichte ann an geal aig bonn na leapa. Cha robh mi faicinn a h-aodann idir. Chuir mi mach mo làmhan ach theich i. Bha mi a’ faireachdainn mar gum biodh fuaim teine air feadh an taighe ach cha b’e sin a bh’ann idir ach beairt a bha iad a’ cleachdadh airson taighean a thogail mu choinneamh mo dhachaigh fhìn.

Bha na daoine còmhdaichte ann an aodach dearg is clogaidean dearg air gach fear, ’s a’ mhadainn cho ciùin is cho bòidheach. Chan eil càil coltach ris a’ bheatha. ’S e beatha mhìorbhaileach a bh’ agam-sa. Co aige a bha beatha na b’fheàrr.

Fhuair mi nathair aig an doras, nathair bheag uaine, ach nuair a shìn mi sìos, ruith i air falbh a-measg nan craobh, ’s chan fhaca mi i tuilleadh.

Thug mi am bainne a-steach. Feumaidh mi dhol don ospadal aig aon uair deug. Bidh mi staigh innte, tha iad ag ràdh, mu sheachdain. Feumaidh mi an taigh a ghlanadh ’s a sgioblachadh mus fhàg mi e agus an làmpa a chur air.

Tha mi deiseil a-nis. Tha gach nì agam anns a’ bhaga air a bheil feum agam. Fàgaidh mi an càr anns a’ gharaisd is gabhaidh mi cab. Tha latha brèagha ann, latha fionnar, tha fear an rèidio ag ràdh gu bheil tìde mhath a’ tighinn. Nuair a bheir mi sùil a-mach air an uinneig far a bheil an luchd-oibreach aig a’ bheairt tha mi coimhead gu bheil an adhar gorm is ciùin.

(A’ Chrìoch.)


[TD 91]

AN SGEILP LEABHRAICHEAN

Orain a’ Bhritheimh: Rabhdan is Orain le Seòras Moireasdan air an taghadh ’s air an deasachadh le Catrìona Ghrannd (1985, Gairm: 68 t.d.; £3.00, còmhdach bog)

’S fhada o chuir am Britheamh peann ri pàipear an toiseach (is cha do sguir e fhathast), ach cha deach na h-òrain aige a chruinneachadh thuige seo. Gun teagamh, bha rannan is criomagan Gàidhlig an lùib an rosg èibhinn anns an leabhar a chuir Gasait Steòrnabhaigh a-mach o chionn beagan bhliadhnaichean fon ainm <eng>One Man’s Lewis<gai>, agus bha còig òrain (trì dhe na tha an seo, is dhà eile) ann am Bàrdachd à Leòdhas (Gairm, 1969). Ach seo a’ chiad turas a nochd leabhar dhe na h-òrain Ghàidhlig aige, is tha sia thar fhichead ann uile-gu-lèir.

Tha an leabhar tlachdmhor ga thogail, agus tha e air duais fhaighinn airson a choltais mu thràth. Ged nach do chòrd an clò-bhualadh idir riumsa (tha e annasach, ach cha chreid mi gun do dh’obraich e idir), tha an t-seacaid grinn, agus dealbh Sheòrais Mhoireasdain fhèin oirre. Tha dealbh de ghnè eile ri faighinn ann am facal-toisich sgiobalta a sgrìobh a’ bhean-deasachaidh. Chan eil seo uabhasach mionaideach (is bha còir aice bliadhna a bhreith innse dhuinn), ach tha e feumail. Agus saoilidh mi gu bheil a’ chunntas a tha i a’ toirt air a sgrìobhaidhean gu math cothromach:

measgachadh de dhìlseachd don àm a dh’fhalbh. fuath an aghaidh eud is neo-fhulangas; miann leasachaidh air cor beatha an t-sluaigh; tàir air mòrchuis, agus dì-meas air a h-uile faoineachd is uaill — agus sin gu lèir air a phasgadh ann an àbhachd a tha pongail is air uairean sgaiteach.


[TD 92]

Chan eil fhios agam cia mheud òran a bh’ann mun deach an taghadh a dhèanamh — cuid mhath shaoilinn — ach tha aon fhear ann cho tràth ri 1932. ’Se 1960 a’ bhliadhna mu dheireadh a th’air a h-ainmeachadh. Chan ann a-rèir cuin a rinneadh iad a tha iad a’ nochdadh idir, ge-ta, ach car a-rèir chuspairean. Tha trì aig an toiseach nach eil cus ceangail eatarra; an uair sin, feadhainn a’ buntainn ri croitearachd is ainmhidhean na croite — cuilean, coilich, caoraich, each; às an dèidh sin, feadhainn mu dhòigh-beatha is mu chleachdaidhean Leòdhais; fear mun Eilean Sgitheanach; eadar-theangachadh (fìor mhath) air ‘<eng>Holy Willie’s Prayer<gai>’; a dhà a’ cur sìos air dòighean coimheach; agus trì mu dheoch! Tha an uair sin a dhà aig an fhìor dheireadh nach eil spòrsail idir.

Mura h-eil, tha an còrr. Agus tha iomadach cleas aig an fhear seo ’s e a’ dol an sàs an òran èibhinn. Uaireannan gheibh sinn rud an clàr an aodainn, is na faclan cho ait annta fhèin is nach eil dol às againn. Sèisd mar seo, mar eisimpleir:

Chunnaic mi do cheann sa’ bhrochan,
Chunnaic agus rinn mi Ochan!
Chunnaic mi do cheann sa’ bhrochan.

Tha an t-òran ud an rannaigheachd eòlach, is tha e gu tric a’ cur na h-aithne a th’aige fhèin is aig an leughadair air an dualchas gu deagh fheum. Ann an ‘Coileach Sgiogarstaidh’, tha a’ chiad chuid dhen rann, a-rèir choltais, ‘uasal’ gu leòr, mar gum b’e òran cianail a bha gu bhith ann:

Is fhada leam tìm, a Rìgh,
Gu madainn Diluain;
Is fhada leam tìm, a Rìgh,
’S mi’n seo ann an uamh;
Gun solas na grèin, gun fheum . . .

Ach seo na trì sreathan mu dheireadh:

Do dh’eireag no àl,
’S na rodain a’ leum mo chlèibh
A dh’ith a’ bhuntàt.

Tha e iongantach math cuideachd air facal no faclan a dhèanamh nas èibhinne le bhith gan càradh san dearbh àite as treasa san rann no san t-sreath. Eisimpleir eile às an òran seo fhèin:

Oir mhùch iad an cliabh
Fad’ shìos fo sheann chòta-mòr,
Dà phoca gun thòin, is gùn
A’ chagainn a’ bhò.

Tha e ’na chuideachadh mòr dhan bhàird aoireil ma tha e math air atharrais. Tha esan sin. ’S dòcha gur h-ann an ‘Reubalt Caorach’ a tha an atharrais as nochdte:

Do bhrìgh gum bheil thu ’n àireamh sprèidh
Gun òirdhearcas ’s gun dhreach . . .


[TD 93]

Crois mhagaidh chuireadh air do cheann
’S mu d’mhuineal druidte tà,
Chum casg cur air do reubaltachd
An coirce ’s am buntàt.

Ach cha robh, a-rèir choltais, strì aig a’ Bhritheamh ge b’e dè an dòigh air an tigeadh e air a’ chuspair. Seall cho dealbhach ’s a tha na seallaidhean seo (agus seall cho seòlta ’s a tha am facal tuath air a chur dhan t-sreath airson a dèanamh nas èibhinne):

Mu dheireadh cha robh duine
Air a chois ach Seonaidh Mòr ac’;
Cha robh cas tuath a bhriogais air,
Gin idir de na brògan;
Na fiaclan dubh ’nam beàrnaichean,
Is sgàineanan ’na chluasan
Mar uan am mìos na Màirte
Tighinn ’na fhuil bho làimh a’ bhuachaill.
(Blàr Billingsgate)

Ged bhiodh an crodh ri pollagraich
San todhar air an stèill,
Dol fodh’ gu ruig na glùinean
Anns na mhùin iad ’n-diugh ’s an-dè . . .
(Oran an Eich)

Chìthear seanmhair air a’ chluasaig
’G ochagraich ’s a’ bualadh làmh,
H-ogha ’n dèidh toirt uaip’ an aodaich
Chum a sgaoileadh air a gràdh.
(Caithris na h-Oidhche)

Timcheall air thuinich na deamhnan,
Baal le greann ’s Apollyon;
Laigh iad mar dhruidean air gàrradh —
Teaghlach an t-Sàtain mhallaichte.
(A’ Mhachair Bu Ghràin le MacLeòid)

Mar bu mhotha a leugh mi, ’s ann bu mhotha a shaoil mi nach e a-mhàin bàrd èibhinn math a bha an seo ach dìreach bàrd math. Anns an dearbh òran san robh sèisd nan ochan ’s a’ bhrochain, tha an rann seo a’ nochdadh, is cha chanainn gur h-e fear gun mhac-meanma an fhìor bhàird a rinn e:

Ar leam gur e neart na gaoithe
Sgrìob air falbh thu mach gu doimhne,
’S gun tèid d’fhaighinn an geal oidhche
Tighinn gu foillse san lìon-sgadain.
Chan e sin a-mhàin, ach tha an dà òran aig deireadh an leabhair eadar-dhealaichte air dòigh eile. Seo ‘Cumha’ agus ‘An Cladh’, is chan eil sgeul air faoineas no fealla-dhà anntasan. ’Se a th’againn, sa’ chiad àite, ach caoidh,


[TD 94]

mulad; agus, san àite eile, tairiseachd is ciùineas — is snas:

Biodh e ’na shamhradh fhlùr is theilean,
Biodh e ’na gheamhradh sneachd is gaoith,
An aimsir buain no aimsir curachd,
Bidh smaoin gach duin’ ort là is oidhch’.

Gu dearbha, tha na dàin seo cho ao-coltach ris a’ chòrr is gu robh e a’ cur beagan dragh orm iad a bhith san aon leabhar riutha. Air an làimh eile, is math cothrom fhaighinn air an fhreumhag seo de bhàrdachd a’ Bhritheimh fhaicinn cuideachd.

Ach ’se sin fhèin a th’ann; Saoilidh mise gu bheil cridhe a’ ghnothaich anns na th’aige air dòigh-beatha àite a bhreith is àraich — mar a bha e mun tàinig bliadhnaichean a’ phailteis. Tha gràdh an seo, ged a tha an t-sùil, mar a tha i an còmhnaidh, beachdail. Tha spòrs laghach ann agus, corra uair, achmhasan. Ach mar as trice tha sin fhèin air a shuaineadh ann am fealla-dhà is an eirmseachd. Seach gu robh am Mòd air aire dhaoine o chionn ghoirid, faodar crìochnachadh le tarraing a tha am Britheamh seo a’ toirt air aon taobh dheth:

Ochan! Ochan! mar a tha mi
Claoidht’ ann an Doh-Ray-Mi-fàsach;
Thug iad <eng>Treble Clef<gai> sa’ mhàs dhomh
’S chaidh mo ghànrachadh le <eng>crotchets<gai> . . .

Mìle mallachd air <eng>arrangers<gai>!
’S iomadh fonn bha blasd a mhill iad;
Fonn nan òran dol à cuimhne
Aig luchd seinn air mhodh na h-Eadailt.
(Mort ‘Balaich an Iasgaich’)

’Se a mhodh fhèin a th’aig a’ Bhritheamh co-dhiù, is cha chluinnear a leithid ach ainneamh. Ma tha bargan aig Mòd no bhuaithe as fheàrr na an leabhar seo, chan aithne dhòmhsa.

Iain MacDhòmhnaill.


Facal as a’ Phrìosan (40 dd. Comann-Bhìoball Dùthchail na h-Alba. 1986. 30sg.)

Tha Comann-Bhìoball Dùthchail na h-Alba air leabhar beag eile a chur a-mach le eadar-theangachadh air cuibhreann den Bhìoball. ’Se na litrichean aig Pòl gu na h-Ephèsianaich, na Philipianaich, na Colosianaich agus Philèmon a tha againn an seo, fon ainm Facal as a’ Phrìosan, deagh thaghadh a tha a’ dèanamh soilleir an dà chuid an seòrsa teagaisg a bh’aig Pòl agus an creideas ’s an nàdar a bh’ann fhèin, ’s e air a chumail ann an geimhlean, ’na phrìosanach air sgàth Iosa Crìosd.


[TD 95]

’Se tha fa-near do na h-eadar-theangairean na litrichean seo a chur ann an Gàidhlig an là-an-diugh. ’S dòcha nach deach iad buileach cho fada seo, agus is math nach deach, oir bhiodh an t-eadar-theangachadh aca làn Beurla. Ach gun teagamh sam bith, tha iad air ceum gu math fada a thoirt air falbh bhon t-seann stoidhle. Tha iad a’ dèanamh seo ann an grùnn dhòighean. Ma sheallas sinn ri Ephèsianaich 5, 19, faodaidh sinn coimeas a dhèanamh eadar an dà eadar-theangachadh:

(1) (Sean) A’ labhairt ruibh fèin ann an sailm, ann an laoidhean agus ann an dàin spioradail, a’ seinn agus a’ dèanamh ciùil ’n ’ur cridhe do an Tighearna.

(2) (Ur) Bruidhnibh ri cach-a-chèile a’ cleachdadh fhaclan bho na sailm, bho laoidhean ’s bho dhàin spioradail, a’ seinn ’s a’ toirt moladh dhan Tighearna le ur n-uile chridhe.

Tha iomadach dealachadh eadar an dà eadar-theangachadh. Tha an t-eadar-theangachadh ùr nas soilleire a thaobh cèille (A’ labhairt ruibh fèin/ Bruidhnibh ri cach-a-chèile) no (’n ’ur cridhe/le ur n-uile chridhe), ged a tha e nas fhaide, no is dòcha a chionn ’s gu bheil e nas fhaide. Tha e nas fhaisge gun teagamh air cainnt an là-an-diugh (do an Tighearna/dhan Tighearna). Tha dealachadh beag gràmair ann (a’ dèanamh ciùil/a’ toirt moladh) agus tha an litreachadh ùr-fhasanta (’n ’ur cridhe/le ur n-uile - - - ).

Uaireannan tha an t-eadar-theangachadh a’ dol nas fhaide na sin, agus a’ tighinn gu math faisg air còmhradh taobh-an-teine, m.e. ann am Philipianaich 3,13: ‘A chàirdean, chan eil mi a’ meas gu bheil mi air ruighinn air, ’s mi nach eil. Chan eil ach aon nì san amharc agam: ’s e sin a bhith a’ sìor leigeil as m’aire na th’air mo chùlaibh, ’s gam shìneadh fhìn air adhart a dh’ionnsaigh na th’air thoiseach.’ (an clò Eadailteach againne). Dh’fhaodadh iad a dhol na b’fhaide gun teagamh, m.e. ‘A chàirdean, chan eil mi ’g ràdh <eng>I’ve got it right — not at all - - -<gai>’, ach tha iad a’ toirt ceum an ìre mhath fada air falbh bho Mhansa Chill-fhinn anns na bliadhnachan roimh 1767. Faodaidh sinn a bhith toilichte nach do ràinig iad Sgiogarstaidh.

Tha an leabhran làn de rudan inntinneach de chaochladh seòrsa, agus tha sinn an dòchas gu ruig pàirt dhiubh air na daoine a bha san amharc aca.

R. McT.


[TD 96]

[Sanas]

<eng>Margaret Fay Shaw, Folksongs and Folklore of South Uist (Aberdeen University Press.<gai> xiv + 306. ISBN 0 08 032471 1. £17.90. 1986)

’Se seo an treas foillseachadh den leabhar luachmhor seo. Thàinig e mach an toiseach ann an 1955, agus a-rithist le beagan atharrachaidh is leasachaidh ann an 1977. Is math e bhith ri fhaotainn a-rithist. ’Se dìreach dealbh-bhualadh den leabhar tha seo, ach gu bheil na deilbh-camara air an cruinneachadh ann an dà earrainn an seo, an àite bhith cruinn còmhla.

’Se na deilbh sin as luaithe dh’innseas dhuinn gu bheil saoghal Uibhist a Deas air atharrachadh gu mòr bho bha Mairead NicIlleSheathanaich a’ fuireach agus a’ cruinneachadh ann o chionn leth-cheud bliadhna. Ach cha leig sinn a leas a dhol ro dhomhainn anns an t-seanchas gus faicinn gu bheil saoghal eile ann, a thuilleadh air saoghal nan taighean ’s an aodaich, a tha air atharrachadh. Agus ’se sin a tha a’ cur ri luach an leabhair a-nis. Tha gu leòr de rudan ann nach gabhadh glacadh an-diugh, no a chaoidh tuilleadh, ach taing don bhana-Ameireaganach òg sin (agus don duine aice, Fear Chanaidh) tha iad glèidhte sàbhailte againn an seo.

Cha leig sinn a leas iomradh às ùr a dhèanamh air an leabhar. Tha sgrùdadh dheth ann an Gairm 12, dd. 374–5 (1955) agus an iomadh àite eile. ’Se tha romhainn an dràsda dìreach fàilte às ùr a chur air.

R. McT.
