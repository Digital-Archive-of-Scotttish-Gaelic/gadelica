[TD 29]

SGEULACHD EIBHINN TAIRBEARTACH (LOCH FINE)
bho Mhac Iain Deorsa

A’ Chiad Doncaidh bha ’n Arainn

Bha uair ann ’s chan fhacas doncaidh riamh an Arainn.

Chuala Arannach an Loch Raonasa a bhith bruidhinn mun doncaidh mar chreutair faidhidneach, fad-fhulangach, feumail — fìor-ghoireas beathaich, ged nach robh guth idir mun stailcearachd no mu chluasan fada idir, idir; agus chuir e roimhe doncaidh a cheannach.

Ghabh e a-null do Chinntìre agus chuairtich e shìos agus shuas a’ feòrach ’s a’ faighneachd de gach anam an robh doncaidh aige ri reic. Mu dheireadh thall thàinig e trasd air baile-fearainn anns an robh doncaidh agus cheannaich e e.

Fhuair e bàta a-null do dh’Arainn agus an doncaidh aige air ùrlar a’ bhàta le chuid chluasan fada an àird. Agus ràinig e Loch Raonasa.

Chuir e an doncaidh a dh’ionaltradh am pàirc taobh an rathaid mhòir, faisg air Loch Raonasa. Agus bha an doncaidh an sin an grian a shaoghail ag ionaltradh ’s ga reamhrachadh latha an dèidh latha air feur fada milis.

Latha a bh’ann thainig Raonasach an taobh sin agus laigh a shùil air an doncaidh anns a’ phàirc ’s e ag ionaltradh ’s ga reamhrachadh air feur fallain, fada, milis, coma cus no cuibheas, air iomall thall na pàirc, gu socair, suaimhneach, geòcach, gionach.

Leig e a thaic ri gàrradh na pàirc ’s e a’ beachdachadh air an doncaidh ’s ga dhùr choimhead gun ghlideachadh, gun ghluaiseachd ann am mullach an iongnaidh. ’S bha an doncaidh an sin gu neo-choireach a’ cagnadh feòir le chuid chluasan fada an togail gun ùidh ach don fheur fhada, mhilis. Dh’fhan e an sin tamall math gun charachadh agus uchd ris a’ ghàrradh ach an dèanadh e a-mach gu dè bha seo.

Sa’ cheann thall chuala e ceuman agus thionndaidh e ’cheann. Mhothaich e do nàbaidh dha a’ tighinn a-nìos an rathad bho Loch Raonasa. Dhìrich e dhruim agus dh’èigh e àrd a chinn:

“Uilleam, thalla ’s gu faic thu ’n coinean mòr.”

(Thuirt Aonghas MacMhàirtinn, Ceannlocha, rium gun abair muinntir Chàradail “na Coineanaich” ris na h-Arannaich).

[TD 30]

CIAMAR A THA E BEO?
le Iain Mac a’ Ghobhainn

O chionn bliadhna neo dhà thachair mi ris an fhear seo ann an Glaschu. Bha e ’g ràdh rium gur e an aon mhiann a bh’aige bàrdachd a sgrìobhadh, agus nuair a chual e gur e bàrd a bh’annam, thubhairt e rium gun toireadh e thugam beagan de a sgrìobhaidhean. A nise ’se fear a bh’ann a bha coimhead truagh is bochd, agus bha dòchas agam fhìn gum biodh a’ bhàrdachd aige math, oir bha e soilleir nach robh nì eile aige ’na bheatha. Ach nuair a sheall e dhàin dhomh chunna mi anns a’ bhad nach robh feum sam bith annta, bha e mar nach robh e air cluinntinn mu bhàird ar linn fhìn, agus bha a stuth gun smior, gun cheòl.

Co-dhiù thubhairt mi ris gu leughainn a chuid bàrdachd aig an taigh le barrachd cùram agus thòisich e an uair sin ag innse dhomh mu dheidhinn a bheatha.

“Uill”, arsa esan, “o chionn bliadhna thàinig mi dhachaigh bho m’obair agus bha mo bhean air sanas fhàgail air cùl an dorais. Nuair a thog mi am pàipear bha i ag ràdh rium ann gu robh i dol gam fhàgail. Agus ’se sin a rinn i. Ach a bharrachd air a sin mus do dh’fhàg i fhuair i fichead nota air iasad o fhear de mo chompanaich agus bha fhios ’am nach fhaiceadh e an t-airgead tuilleadh. An oidhche sin fhèin chaidh mi mach agus ghabh mi an daorach agus nuair a thàinig mi dhachaigh bhris mi soithichean a bha i air fhàgail air a cùlaibh.

Co-dhiù beagan an dèidh sin chaidh briseadh a-steach do mo thaigh dà thuras. Feumaidh mi innse dhuibh nach ann an am pàirt beartach de Ghlaschu a tha mi còmhnaidh ach ann an <eng>slum<gai>, agus ged a bhithinn airson a reic chan eil duin’ ann a cheannaicheadh e. A’ chiad turas cha do ghlac mi am meirleach idir ach an ath thuras fhuair mi grèim air agus theab mi a mharbhadh. Nuair a thàinig a’ chùis gu cùirt ’se mise fhuair rabhadh bhon bhritheamh nach robh còir agam molàmh a thogail ri duine sam bith agus sin ged a bha an duine a’ goid às mo thaigh. Cha mhòr gu robh mi ga chreidsinn. Shaoilear gur e mise bha ceàrr, gur e mise am peacach. Co-dhiù chuir e fichead nota orm agus seach nach robh sin agam b’fheudar dhomh a dhol don phrìosan airson trì seachdainean. Anns a’ phrìosan choinnich mi ri mòran dhaoine a bha brùideil agus aineolach. Dè dh’ionnsaich mi anns a’ phrìosan? Cha do dh’ionnsaich càil.

[TD 31]

Bhris fear m’fhiaclan. Seall riutha. Nach eil thu coimhead gu bheil iad briste? Leum fear eile orm le sgian. Bhris mi fhìn sròn fear eile, oir bha thu dìreach mar gum bitheadh tu ann an coille a-measg beathaichean fiadhaich.

Fhads a bha mi anns a’ phrìosan bha fhios ’am gu robh mo mhàthair a’ bàsachadh le cansair agus air an adhbhar sin bha mi airson cleith dè thachair dhomh. Thubhairt mi rithe gu robh mi air làithean saora. Bha ise smaoineachadh gu robh mi anns an Spàinn oir thubhairt i rium a dhol don rìoghachd sin seach gur e Caitligeach a th’annam. Bha m’athair cuideachd tinn le <eng>stroke<gai> a thàinig air aon latha ’s e ag obair anns an lios a’ tanachadh ròsan.

A-nise nuair a thàinig mi mach às a’ phrìosan fhuair mi mach gu robh cuideigin air mo chàr a ghoid, chan eil càil a dh’fhios ’am nach e an aon fhear a ghoid às mo thaigh. Oir cha deach esan don phrìosan idir. Nuair a fhuair mi mach nach robh sgeul air mo chàr theab mo dhol às mo chiall. Bha mi falbh air feadh nan sràid ag èigheachd ’s a’ sgriachail. An oidhche sin fhèin ghabh mi daorach mhòr eile. A-nise nuair a bha mi anns a’ phub a bha seo thachair companach rium ’s dh’fhaighnich e dhiom càit an robh mi air a bhith ’s nach fhac e mi airson ùine mhòir. Cha do dh’innis mi dha mu dheidhinn a’ phrìosain idir ach dh’innis mi dha mu dheidhinn a’ chàr.

Innsidh mi dhut dè nì thu, ars esan rium. Tha pàirtidh gu bhith againn a-nochd agus thig thusa thuige. Agus dh’innis e dhomh an seòladh anns an robh e gu bhith. Aig naoi uairean a dh’oidhch’ ràinig mi an taigh seo le botal uisge-beatha agam agus chaidh mi suas an staidhre. Bha ceòl ri chluinntinn ’s nuair a chaidh mi steach bha grùnn dhaoine is bhoireannach anns an rùm. Thachair mi ri nighean òg aig a’ phàirtidh agus thubhairt i rium gun deidheadh i dhachaigh còmhla rium. Bha mi uabhasach toilichte agus cha do mhothaich mi gur e drugaichean a bh’anns na toitean a bha mi smocaigeadh. Agus fad na tìde bha mi ’g òl uisge-beatha agus ag ràdh ris an nighean a bha seo cho bòidheach ’s a bha i ged nach robh i ’g èisdeachd idir.

Aig uair sa’ mhadainn chaidh mi null chun an uinneig ’s thubhairt mi riutha gu lèir. Tha sgiathan orm-sa. Tha mi dol a leum a-mach air an uinneig ’s chan èirich beud dhomh. ’Se na drugaichean ’s an t-uisge beatha an ceann a chèile a chuir mi mar seo. Thòisich iad uile ag ràdh rium gu robh mi ceàrr ach bha aon fhear an siud cho amaideach rium fhìn agus thubhairt e gun toireadh e dhomh leth cheud nota na leumainn, ’s nan tuitinn sàbhailt air an rathad. Ceart, ars mise ris, ’s leum mi mach air an uinneig ach nach ann a leòn mi mo cheann nuair a thuit mi air a’ chloich. Agus a bharrachd air a sin bha an nighean a’ smaoineachadh gu robh mi cho amaideach ’s nach tigeadh i dhachaigh còmhla rium idir.

A-nise shaoileadh duine gu robh gu leòr air tachairt dhomh ach bha an tuilleadh air thoiseach orm. An latha bha seo bha mi ’nam sheasamh

[TD 32]

ann an stèisean nam busaichean. Bha balach òg ’na sheasamh ri mo thaobh agus dh’iarr e <eng>fag<gai> orm agus thug mi dha tè. Bha mi bruidhinn ris airson ùine mhath agus nuair a bha e dìreadh don bhus chuir mi mo làmh air a ghàirdean airson a chuideachadh. Co-dhiù anns a’ mhionaid sin ’s am bus a’ fàgail thàinig an dithis pholas a bha seo thugam agus thubhairt iad rium. Chunna sinn a h-uile càil. Bha thu fiachainn ris a’ bhalach ud a dhèanamh cho coirbte riut fhèin. Feumaidh tu a thighinn còmhla ruinne. Agus thug iad don stèisean mi. Bha sergeant mòr reamhar an seo agus thubhairt e rium: Tha thu dìreach mar a bha d’ athair, ach seallaidh mise dhut nach e ‘<eng>hard man<gai>’ a th’annad idir. Tha fhios againn dè bha thu fiachainn ri dhèanamh air a’ bhalach ud, a thrusdair.

Cha robh càil, arsa mise ris.

Chan e sin a tha an dithis pholas a tha seo ag ràdh.

Uill, tha iad ceàrr, arsa mise. Agus faodaidh sibh m’aodach a sgrùdadh mas e bhur toil.

Ach bha e airson mo chur don phrìosan. Agus sin a-nise mar a tha cùisean. Tha eagal mo bheatha orm gu ruig an gnothach seo a’ chùirt, agus ma ruigeas ciamar as urrainn dhomh bruidhinn ri mo chompanaich tuilleadh neo ri mo mhàthair ma chì i anns a’ phàipear e.

Bha mi uair a bha còig chlach dheug de chuideam annam ach an-diugh chan eil annam ach a naoi. Bha mi uair, cuideachd a bha mi ’nam bhouncer ann am <eng>pub<gai>, agus chunna mi am fear seo a’ dol suas gu nighean. Fàg an nighean sin arsa mise ris. Uill, dh’fhàg e i ceart gu leòr, agus nuair a bha mi anns an taigh-mhùin an oidhche sin thàinig e às mo dhèidh le ràsar. A bheil thu coimhead an làrach sin a th’air m’amhaich?

Fhads a bha e bruidhinn bha mi smaoineachadh, Ciamar a tha an duine seo beò? Ciamar a tha e ’g èirigh anns a’ mhadainn?

Agus a bharrachd air a sin bha mi smaoineachadh. Chan aithne dha bàrdachd a sgrìobhadh, agus seall ris na rudan a thachair dha. Bha beatha aige cho làn is cho aognaidh ’s a b’urrainn a bhith aig neach sam bith.

Agus smaoinich mi, ’s aithne dhomh-sa bàrdachd a sgrìobhadh agus cha do thachair aon fhicheadamh pàirt ri seo rium.

Tha an saoghal eucorach, arsa mise rium fhìn. Thug mi dha bàrdachd T. S. Eliot. Leugh siud, arsa mise ris, feuch an sgrìobh thu rudeigin coltach ri sin. Seachdain an dèidh sin thàinig e air ais. Bha a bhàrdachd a cheart cho truagh ’s a bha i roimhe.

Thug mi dha <eng>fag<gai> an dèidh <eng>fag<gai> oir cha robh sgillinn airgid aige.

Cuiridh mi thugaibh a’ bhàrdachd agam air a’ phost, ars esan rium.

Dèan thusa sin, arsa mise ris. Agus innis dhomh dè thachras a thaobh na cùirte. Cha chuala mi càil bhuaithe tuilleadh. ’S math dh’fhaodte nach robh airgead stampa aige.

Agus tha mi air sgeulachd a sgrìobadh mu dheidhinn. ’Se an eucoir a tha sin cuideachd.

[TD 38]

AN TUAGH-CLOICHE
le Calum MacLeòid (Ratharsaigh)

[Dealbh]

[TD 39]

Toiseach a’ Ghiblein seo a chaidh, thòisich mi ri leudachadh a’ chois-cheum a bha eadar mo dhachaigh agus an rathad ùr. Bha mi a’ cladhach talamh, agus a’ dol a chur stèidh de chloich ’na àite, nuair a lorg mi nì nach faca mise a leithid riamh — tuagh-cloiche air leth grinn agus snasail.

Dòcha gu faca cuid de mo leughadairean tuagh-cloiche ann an taighean-tasgaidh sheann nithean anns na bailtean mòra. Ach ged a làimhsich mise mòran chlach rè mo bheatha, gus a seo chan fhaca mi tuagh-cloiche a bhuineas don àm ris an abair luchd-foghlaim Linn na Cloiche — àm mun d’fhuair daoine eòlas air staoin, umha agus iarann.

Tha an tuagh sia òirlich air faid agus trì òirlich air leud aig an fhaobhar — am bad as leatha dhith. Tha a mullach air cumadh geinn biorach airson a dhol a-steach don làimh mhaide. Tha i de stuth mìn le dath glas-uaine. Thaobh seo, tha i air leth cruaidh, le faobhar leth-chruinn, air a dhèanamh cho gleusda ann an teis-meadhan na cloiche agus ged a b’e an snaidheadair-chlach a b’fheàrr ann am Breatainn a dhealbh i. Cho fada ’s as aithne dhomh, cha do lorgadh a leithid roimhe seo ann an Ratharsaigh no anns an Eilean Sgiathanach. Thaobh seo, tha i da-rìribh annasach. Dè a thug an seo i? No dè a bha neach a’ dèanamh an seo leatha?

Tha freagairt nan ceistean sin, a-rèir nan uile coltas, mar seo. A-rèir beòil-aithris, ’se na Lochlannaich a loisg na coilltean anns na ceàrnan seo, ach tha am freumhan fodha sa’ mhòintich gus an la an-diugh. Tha lòn Arnais, a tha ’na thalamh-àitich, làn de ghiuthas-blàir. Tha bun aon chraoibh ann agus tha e ceithir troighean air a tharsainn. Tro iomadh linn bha daoine a’ toirt freumhan nan craobhan giuthais às an lòn gus beothachadh teine, oir bha am fiodh làn ròsaid agus furasda a lasadh. Cuideachd, a thaobh agus mar a bha e le ròsaid, cha lobhadh e, agus bha daoine a’ dèanamh iomadh nì feumail eile dheth. ’Se cnagan den ghiuthas seo a bha a’ tàthadh chabar ri chèile agus a’ cumail nan sparran orra. Bha gach druim fuadain air a thàthadh anns na h-eathraichean leis na cnagan ceudna. Theireadh ar n-athraichean transailean ris na cnagan giuthais seo. Bha gach fearsaid agus gach crois-iarna air a dèanamh leis an fhiodh seo cuideachd.

Tha cuimhn’ agam air mo sheanair a bhith ag innse mu ghailleann anabarrach 1881, nuair a dh’èirich am muir os cionn fichead troigh na b’àirde na b’àbhaist. Chaidh gach eathar anns na ceàrnan seo ’nam mìrean — ach aon a bha air a ceangal le ròpa de ghiuthas-blàir Arnais. Chì sinn a-nis gu robh ar n-athraichean a’ dèanamh feum den ghiuthas seo, agus chan eil teagamh nach robh daoine ri Linn na Cloiche a’ dèanamh an nì cheudna — agus gur h-e sin an t-adhbhar a dh’fhàg an tuagh ud ann an seo.

Chan eil fhios càit an deach a dèanamh, ach bha Sgìre nan Loch ann an ceann a tuath Shasainn ainmeil airson thuaghan den t-seòrsa seo.

[TD 42]

AN OIDHCHE SIN . . . . .
le Sìne NicFhearghais (Ard-sgoil Ile)

Tharraing mi na cùirteannan an uair a thuit an oidhche. Bha sgòth mhòr dhubh anns an adhar rè latha agus bha fhios agam gun robh stoirm a’ tighinn. Bha an t-uisge ann agus bha gaoth gheur ag èirigh on ear. Bha dùil agam gun robh na daoine a’ tighinn dhachaigh. Cha b’urrainn dhaibh a bhith ag iasgach fhathast anns an t-sìde seo.

Shuidh mi ri taobh an teine. Chuala mi na coin a’ bìogail a-mach anns a’ bhàthaich. Bha an gleoc a’ diogadh. Bha na cabair a’ dìosgail. Thog mi m’fhighe ach cha b’urrainn dhomh a dhèanamh. Bha mo làmh air chrith. Bha eagal orm airson nan iasgairean a-mach air a’ mhuir. Bha iad a’ dol do Chreag na Ròin, uabhasach cunnartach air oidhche mar seo. Bha eagal orm airson mo dhuine. Dh’fhosgail mi mo shùilean. Bha dùil agam gum b’urrainn dhomh cadal. Ach dè bha siud? Gnogadh aig an doras? Is dòcha gun robh naidheachd . . . fios air choreigin.

Bha mi air mo chois. Chaidh mi don doras. Dh’fhosgail mi e gu luath. Sheas cailleach chrùbach aig an doras ’s i bog fliuch.

“Tha mi air chall. Chunnaic mi an làmpa . . .” thuirt i le guth mar thuinn a’ dol suas ’s sìos, i sealltainn gu dùrachdach orm. Cha do fhreagair mi i. Chuala mi na tuinn a’ briseadh air na creagan. Rinn mi osnadh. Leis an fhìrinn innse cha robh mi ag iarraidh an coigreach sin tighinn a-steach an taigh ach an uair a rinn i srèathart, thuirt mi rithe, “Thig a-steach, a-steach don teine”; lean i mi don teine. Shuidh i sìos ri taobh an teine agus shuidh mise cuideachd. Bha e a’ fàs fiadhaich. Bha clach-mheallain a’ bualadh na h-uinneig. Bha sinn a’ bruidhinn mun t-sìde.

“Tha an t-sìde dona, nach eil?”

“dìreach uabhasach . . .”

“mairg tha muigh air oidhche mar seo . . .” Mhothaich mi gun robh a h-aodann glè fhliuch.

“Thoir dhìot do bhonaid agus do chòta agus cuir iad ris an teine . . .”, thuirt mi rithe. Thug i am bonaid dhith agus nach mise a ghabh an t-iongnadh. Cha b’e cailleach a bh’ann ach boireannach òg, caran tana ’s a h-aodann cho bàn ris an anart. Bha i a’ coimhead orm le a sùilean cruinn, a fiaclan fada, a gruag dubh ’s glas ’s i cho sleamhainn, cho fliuch.

“Leig leam do chòta a ghabhail,” thuirt mi, ach rinn i crathadh beag.

[TD 43]

“Cha leig . . .” Chuala mi an tàirneanach.

“Bu bhrònach ’na deòir.”

“Bhasaich mo chèile a-nochd . . .” thuirt i.

“Tha mi duilich, ach . . .” Bha i a’ cur dragh orm.

“Spìon do dhuine-sa mo chèile-sa bhon mhuir ann an lìon . . . agus mharbh e mo chèile-sa — agus tha thusa a’ dol a dh’fhulang.” Dh’èisd mi rithe gun ghuth, gun fhacal, rag far an robh mi. Thug mi oidhirp air bruidhinn ach cha b’urrainn dhomh.

“Eisd ris an stoirm.” Rinn i gàire, ’s a fiaclan ag amhairc cho geur.

“Thèid iasgairean air choreigin a bhàthadh a-nochd . . . agus an sin bithidh do dhuine-sa agam-sa gu bràth, gu bràth.” Bha a guth mar a’ ghaoth a’ gearain. Bha mi a’ leigeil sgrèach is sgrèach.

Tha dà bhliadhna dheug bhon uair sin. Cha robh e furasda do bhanntraich a bhith beò, gu sònraichte le balach beag aice. Ach bha mi a’ dèanamh an gnothaich. Cha do leig mi le mo mhac dol a-mach ann am bàta-iasgaich. Is cuimhne leam mo dhuine agus tha fios agam air na ròin . . . uaireannan tha mi a’ cluinntinn nan ròn a’ guileag air a’ chladach ach chan fhaca mi riamh tuilleadh am boireannach a thadhail orm an oidhche ud.

[Sanas]

[TD 58]

A’ BRUIDHINN MU DHEIDHINN BARDACHD
le Maoilios Caimbeul

’Se fiosrachadh iomadhathte a th’ann an dàn. Tha fuaim, ciall, faireachdainn, samhla, caontachd agus mac-meanmainn snìomhte ann ach saoilidh mi gun gabh cuideachd, ann a bhith a’ bruidhinn mu bhàrdachd, roinn a dhèanamh eadar solas agus cruth. Tha cruth a’ gabhail a-staigh na sia mìrean a dh’ainmich mi agus gabhaidh na nithean sin a bhith air am mìneachadh ’s air am briseadh sìos.

Tha solas nas duilghe bruidhinn mu dheidhinn. ’Se aon dhe na h-adhbharan air seo gu bheil an solas ag èirigh gu ìre mhòr às an aonachd a tha am bàrd a’ cruthachadh o na mìrean eadar-dhealaichte. Nam b’urrainn fios a bhith aig duine air gach nì a tha a’ dol gu dàn a dhèanamh agus mar a tha iad air an snìomh ri chèile dh’fhaoite gun tuigeadh e an solas. Ach mar as trice nuair a leughas neach dàn a chòrdas ris chan eil dragh no tuigse aige air mar a tha an solas ‘a’ tachairt’. Tha e gu leòr an dàn a bhith àlainn no drùidheil.

Tha ma tha aonachd ann an dàn, aonachd anns a bheil iomadh snàidhlean, agus saoilidh mi gu bheil an aonachd seo a’ gabhail àite chan ann air uachdar na h-inntinn ach anns an fho-inntinn. Mar a tha neach a tha air ionnsachadh càr a dhràibheadh a’ dèanamh rudan gun smuain tha am bàrd cuideachd a’ dèanamh mìle nì gun fios a bhith aige air. Ach chan eil sin ag ràdh nach do dh’ionnsaich e iad uaireigin. Ach a dh’aindeoin na nithean a thig gun smuain chan urrainn dàn a bhith air a sgrìobhadh gun smuain agus breithneachadh mar a dh’fheumas dràibhear a shùil a chumail air an rathad.

’Se ciall an dàin am prìomh rud a dh’fheumas bàrd sùil a chumail air. Ma tha an smuain lapach ann an dòigh sam bith millidh sin an dàn. Faodaidh iomadh nì an smuain a dhèanamh lapach ach a-measg na prìomh adhbharan air seo tha a bhith ag ath-sgrìobhadh o bhàrdachd dhaoine eile. Ann an nuadh bhàrdachd an latha an-diugh chì sinn na bàird a’ feuchainn ri bhith ùr chan ann a-mhàin anns a’ mhodh sgrìobhaidh ach anns a’ chiall cuideachd. Oir tha an dà nì tuainte ’na chèile agus tha an dòigh anns an can duine rud a’ cur gu mòr ri cèill an nì a th’air a labhairt. Cha ghabh, gu dearbha, modh labhairt no modh sgrìobhaidh agus ciall a bhith air a sgaradh o chèile.

[TD 59]

Tha dàn ann le Somhairle MacGill-eain, ‘Coin is Madaidhean-allaidh’, anns am faicear aonachd eadar solas agus cruth. Tha an dàn a’ tòiseachadh —

Thar na sìorraidheachd, thar a sneachda,
chì mi mo dhàin do-dheachdte;
chì mi lorgan an spòg a’ breacadh
gile shuaimhneach an t-sneachda; . . .

Faodar ‘ciall’ an dàin seo a chur ann an rosgrann no dhà. ’Se coin is madaidhean-allaidh a th’ann a mo bhàrdachd. Tha iad a’ comhartaich gu cianail is a’ ruith gu luath, a dèanamh air mullach nam beann, an tòir air fiadh geal na h-àilleachd.’ Nise chan eil an geàrr-chunntas seo idir a’ dèanamh ceartais don dàn, agus tha e soilleir gu bheil ciall anns an dàn nach gabh a bhith air ath sgrìobhadh. Tha a’ chiall seo ag èirigh às an dòigh anns a bheil am bàrd a’ cleachdadh a chànain. Taobh a-mach na cèill a tha anns a’ gheàrr-chunntas, faodar a ràdh gu bheil mòran fhacail anns an dàn ag innse mu na coin, facail eile ag innse dè tha iad a’ dèanamh, facail a’ luaidh an dùthaich anns a bheil iad, facail mun fhiadh agus mu bhuaidh nan con air inntinn a’ bhàird.

Thuirt mi gur e caontachd aon de bhuadhan bàrdachd mhath. Shaoileadh neach nach eil geàrr-abairt anns an dàn seo ach tha. Tha a chionns gu bheil an dàn air a stèidheachadh air aon phrìomh shamhladh, madaidhean an dèidh fèidh, agus gu bheil an leudachadh a tha an dàn a’ dèanamh air an t-samhladh seo ag innse uabhas dhuinn mu inntinn agus faireachdainn a’ bhàird. Tha na loidhnichean

an langan gallanach a’ sianail
thar loman cruaidhe nan àm cianail

ag innse gu goirid an dragh ’s an fhulangas a bha a bhàrdachd ag adhbhrachadh don bhàrd. Tha mac-meanmainn chumhachdadh anns an dàn ach feumaidh an leughadair a mhac-meanmainn fhèin a chleachdadh cuideachd, agus tha sin cudromach. Mar eiseimpleir, chan eil fhios againn le cinnt mu na h-amannan cianail.

Tha faireachdainn agus modh shònraichte anns an dàn. Chì sinn an toiseach gur e aon rosgrann a th’ann mar gun cantadh e ann an aon abairt. Tha e tòiseachadh gu socair, na coin fada air falbh; on chòigeamh loidhne tha am modh a’ fàs luath, dian agus cabhagach gus an ruig sinn an loidhne ‘coin chiùine cuthaich mo bhàrdachd.’ Tha am facal ‘ciùin’ a’ cur stad oirnn, ’se annas a th’ann an dèidh stoirm nan loidhnichean a tha roimhe. Tha an dàn a’ crìochnachadh air modh nas ciùine mar gum bitheadh an tòrachd a’ bàsachadh anns an astar. Tha am modh air fad freagarrach agus aig gach ìre a’ freagairt na brìghe agus na cèille. Chan eil aon fhacal a’ dol an aghaidh a’ mhodh.

Cha bhitheadh dàn ann gun fuaim, agus anns an dàn seo tha am fuaim a’ comh-fhreagairt na mìrean eile ann an dòigh a tha anabarrach taitneach. Tha a’ chainnt nàdurrach agus siùbhlach mar nach bitheadh

[TD 60]

strì aig a’ bhàrd airson facail. Tha stad aig deireadh gach loidhne ach chan eil seo a’ dèanamh an dàin slaodach idir, ’sann a tha e ga ghreiseadh. Aon de na h-adhbharan air seo ’se mar a tha na h-ainmearan gnìomhaireach air an cleachdadh an àite prìomh ghnìomhairean. Dhiubh sin chan eil anns an dàn ach aon — ‘chì.’

A thaobh meadrachd saoilidh mi gur e pàtaran mar seo a th’anns gach loidhne: ach chan eil a-mach air dà loidhne anns an dàn a’ cumail ris a’ phàtaran. A dh’aindheoin sin tha am pàtaran ann agus ’se aon de ghnàthasan na bàrdachd an tarraing a tha eadar am pàtaran agus co-ruith nàdurrach.

Tha mòran dhòighean eile anns a bheil fuaim air a chleachdadh gu math an dàin. ’Se co-fhuaim boireann a th’ann air fad, agus tha seo a’ toirt aonachd fhèin don dàn agus a’ cur dealbhadh àraidh air. Tha uaim, connragas, fuaimreagadh, ath ràdha de fhacail agus de cho-ruith air an cleachdadh gu h-ealanta.

Ged a tha mi air a bhith bruidhinn air sgàth na h-argamaid, mu na mìrean gu sìngilte, ann am bàrdachd mhath tha aonachd an dàin agus freagarrachd gach eileamaid a’ tachairt gu nàdurra agus cha ghabh sgaradh a dhèanamh eadarra. Cha sgrìobh eanchainn mhear leatha fhèin dàn coimhlionta. Feumar cuideachd geur fhiosrachadh, faireachdainn choimhliont (mothachadh air an t-saoghal agus air cànan), mac-meanmainn agus gu seachd àraidh an comas gach nì a chur ann an aont agus ann an co-chothrom.

Tha ealdhain fhèin aig gach bàrd agus aig gach linn agus faodaidh an ealdhain atharrachadh bho dhàn gu dàn. Tha cuid a’ smaoineachadh mar h-eil comhardadh aig deireadh na loidhne agus mar h-eil meadrachd ‘cheart’ ann nach e bàrdachd a th’ann idir ach tha seo a’ sealltainn aineolas air dè a th’air a chiallachadh le bàrdachd. Tha am bàrd a’ cluich le cainnt agus cànan. Mar a chunnaic sinn tha iomadh mìr ann an dèanamh dhàn. ’Se fuaim aon de na mìrean sin agus tha e an urra ris a’ bhàrd dè fuaim a chuireas e air dàn. Chan e idir a bheil am fuaim air an dàn ris an robh dùil againn. ’Se a’ cheist a bheil an dàn ag obair mar dhàn agus am faod neach a ràdh, tha solas agus cruth ann an seo.

[Sanas]

[TD 61]

NA MATHRAICHEAN 
le Eilidh Watt

Nuair a mholadh iad Tormod airson fearas-chuideachd, airson geurchuis gun nimh, theireadh a mhàthair, “Chan eil nàmhaid aig Tormod as miosa dha na e fhèin.” Theireadh cuid nach b’ann ga fhìor mholadh a bha i ach a’ gabhail a lethsgeul. Ach a-nis cò gheibheadh coire dha is e air amaideachd na h-òige a leigeil seachad, e air pòsadh, is air aithreachas a ghabhail nach d’rinn e am barrachd sùim a ghabhail den fhoghlam nuair bha ’n cothrom aige is e sa’ sgoil? An ceartuair, is e ochd bliadhna fichead a dh’aois, bha e dèanamh dìcheall air faotainn seachad air na deuchainnean a cheadaicheadh dha dhol gu cùrsaichean a dhèanadh fear cùnntais le deagh phàigheadh dheth.

Mar sin bha a chùl ris an uinneig, a cheann crom ris na leabhraichean, ach e ag èisdeach ri cnàmhan ciùin bhon leanabh a bha san ath rùm. Bha e eadar dhà inntinn co-dhiù a b’fheàrr leis gun dùisgeadh Sùsaidh is gum faigheadh e lethsgeul a bhi ga h-altram is a’ cleasachd rithe neo gun tilleadh Lìosa, a bhean.

Mun d’rinn e suas inntinn dh’fhosgail an doras is thàinig Lìosa a-staigh. Le a tighinn bha fios aige dè thaghadh e. Cha b’e mhàin gun dug i staigh leatha cùbhraidheachd latha grianach san t-Sultaine ach bha i fhèin, ar leis, a’ cur soilleireachd air an rùm mar dhèanadh gath grèine. Spìon i dhith an currachd dearg nach robh i idir a’ cosg gus blàths a chumail oirre ach dòcha gus am barrachd eadar-dhealachaidh a dhèanamh eadar na dualan dorcha a bha mu cluasan is bàinead a craicinn.

“Bha thu ’na do ruith a-rithist,” ars esan mar gun robh e a’ faotainn coire don mhìorbhuil a bha a’ cur lainnir air a shaoghal.

“Bha a’ chlann sgoile a’ ruith ’s a’ leum troimh’n phàirc is rinn mi an t-aon chleas.”

“Carson nach tug thu Sùsaidh a-mach leat?”

“Bha i a-muigh agam sa’ mhadainn nuair chaidh mi do na bùithnean — is cha bhitheadh e coltach dhomh a bhi a’ ruith is a’ putadh <eng>pram<gai>.”

“Trobhad seo,” ars esan.

Rinn i trì ceumannan dannsa far an robh e, rug i air shròin air, shlìob i a ghruaidh, chuir i a bilean ri mhala is bha i air falbh cho luath is ged b’e gaoth a shèid cothan nan tonn. Sheas i aig an doras is thuirt i, “Cò

[TD 62]

chunna mi ach Liugi?”

“C’à’ fac thu e?” arsa Tormod is inntinn air a togail.

“Thachair e rium sa’ phàirc. Liugi bochd is e an-diugh a’ coiseachd cho mall. Tha e air fàs aosda is e ag ràdh gum bu mhath leis a dhol air ais don Eadailt dìreach aon uair eile. Thug e staigh mi don àit’ aca fhèin is dh’òl mi cupa cofaidh còmhla riutha.”

“An robh Zeppe ann?”

“Thàinig e staigh ach cha do dh’fhuirich e. Tha iad glè thrang. Bha e a’ faighneachd air do shon, ag ràdh gun robh e gad ionndrain.”

“Seadh, is dè tuilleadh?”

“Bha e faighneachd an rachainn-sa a thoirt làmh dhaibh air oidhche h-Aoine is iad glè thrang.”

“Seadh?” Bha ’m facal goirid, geur.

“Thuirt mi nach bitheadh tusa air a shon; gun robh Sùsaidh agam. Dhiùlt mi.”

Dhùin an doras is chrom Tormod ris na leabhraichean ach airson greis bha snodha gàire air aodann is e a’ cuimhneachadh air Zeppe is air athair, air an teaghlach uile. Bu tric a chuir e iongnadh air an comann a bh’aige ris na h-Eadailtich seo. Chuimhnich e air seann Mharia aig an robh sùilean dubha mar na h-àirneagan ach beothail, geur. Ach bha ’n t-aodann air a chlaiseadh is air a threabhadh le rocan chionns gun do chaill i sultmhorachd a h-òige, rud a thug oirre a bhith a’ coimhead na bu shine na sheanmhair ged nach robh i ach aois a mhàthar. Bheireadh Maria sgoladh math den teangaidh do na fir a’ tòiseachadh ann am Beurla nach robh a’ ruith far a teangaidh cho ealamh is a bu mhath leatha is a’ crìochnachadh ann an sruthan cothromach Eadailteach a phliusgadh am fear a bu dàine. Cha robh duine dhiubh nach robh geur-chuiseach, iad aoireil, aoreil, ach ri mire, ’nam measg fhèin, is bheireadh ceòl na deòir ’nan sùilean. Ged nach b’e misgearan a bh’annta thraoghadh iad glainne mar gun robh iad a’ cur meas air a h-uile boinne a bha siubhal thar bilean am beòil gus an robh e thairis an slugan. Ged b’e cafe a bh’aca bha cead aca a bhith a’ reic stuth teth, làidir, milis, na dùthcha far an deach Maria is Liugi àrach. Mar robh iad airson daorach a ghabhail cha ghabhadh iad uisge beatha ach airson Thormoid nan gabhadh esan daorach leis na stuthan acasan bhitheadh ceann goirt aige airson latha no dhà. B’e ’n comhairle: Na gabh na chuireas daorach ort. Bha Tormod a dhith mòran shòlaisean le bhith a’ seachnadh teaghlach Liugi.

Air an ath sheachdain nuair thàinig Lìosa a-staigh, a h-aodann làn mire, thuirt Tormod, is aodann fhèin a’ lasadh le toileachas, “Seadh, is an robh thu ’nad ruith troimhn phàirc an-diugh?”

“Cha robh,” arsa Lìosa, “is ann a bha mi a’ dannsa.”

Nuair mhothaich i nach robh e a’ tuigsinn dè bu chiall dhi thuirt i, “Bha a’ chlann sgoile a’ sadadh nan duilleagan crìona a bha a’ ghaoth a’ togail is iad a’ dannsa ’nam measg. Rinn mis’ an cleas ceudna.”

[TD 63]

Cha tug e a bheachd air an spòrs seo is lean i oirre. “Chunnaic mi Liugi cuideachd. Tha e air a dhòigh. Tha Maria air aontachadh gum faod e dhol don Eadailt. Ach tha e airson a h-uile sian fhàgail rèidh. Tha e ag iarraidh ortsa a dhol greiseagan ga chuideachadh. Ged nach eil nas fheàrr na Zeppe air reic is ceannachd nuair thig e gu cùnntasan chan earbadh e ris an latha ceart den mhìos a chur sìos gun ionnan aithne a bhith aige air riaghailtean an lagha an latha sin.”

“Ach a Lìosa, eudail, nach do dh’innis mi dhut uair is uair dè cho iomchaidh is a tha e dhomh a h-uile mionaid a thoirt do leabhraichean na bochdainn seo?”

“Gheall Zeppe gum bitheadh fiach do shaothrach agad.”

“Gheall e sin,” dh’aontaich Tormod car tioram. “Ach fuirich thusa. Nuair a tha mise ’nam fhìor fhear cùnntais bithidh tighinn-a-staigh mòr againn. Gheibh sinn càr math is taigh a fhreagaireas sinn. Gheibh sinn a h-uile goireas.”

“Gheibh,” ars ise gun sùnnd, “ach an danns mise nuair a tha mi sean?”

Theab e cantainn, “Dannsaidh Sùsaidh,” ach cha robh e airson a leòn.

Thionndaich i air falbh a’ togail dhith na boineid dheirg is a’ toirt sùil anns a sgàthan far am fac i aodann mìn, gun roc. Chuimhnich i air aodann Maria anns nach robh Maria fhèin a’ gabhail tlachd.

Air feasgar, goirid an dèidh sin, thuirt Lìosa às a gul tàmh, “B’fheàrr leam gum faighinn a dhol a choimhead air mo mhàthair le Sùsaidh.”

Choimhid Tormod air a bhean car crosda, “Chan eil cho fada bhon thug thu Sùsaidh a choimhead air do mhàthair. Chan eil e cho saor sin a dhol gu ìochdar Shasainn air an trèan. Cha bhitheadh do mhàthair toilichte thu bhith siubhal air a’ bhus le Sùsaidh.”

“O tha fhios ’m, tha fhios ’m. Ach chan fhac i Sùsaidh bhon fhuair i sia fiaclan is a thàinig na tolgan beaga ’na gruaidhean nuair nì i gàire. Tha Liugi a’ caoidh nach d’rinn e an tuilleadh oidhirp air a mhàthair fhèin fhaicinn fads a bha i beò. Cha bhi i roimhe a-niste.

“O Thormoid na bi rocadh do mhala mar sin is tu a’ cuimhneachadh m’athar dhomh is eucoirean an t-saoghail a’ cur ris.”

Dh’èirich Lìosa is le bàrr a meòir rinn i còmhnard a mhala is thàinig snuadh gàire air aodann is lean i oirre, “Nach iongantach leatsa gur ann air Liugi a tha’n cianalas a dh’aindeoin gum bheil esan a’ falbh is a’ tighinn mar a thogaireas is nach eil Maria a’ gearain ged is ainneamh a theid i mach.

“Dòcha nach eil e cho iongantach,” thuirt Tormod. “Tha Liugi a’ mothachadh do dh’iomadh atharrachadh anns an t-saoghal is gun iarraidh aig orra. Thug Maria leatha a saoghal beag fhèin is chàirich i eadar a ceithir ballaichean gach dealbh is ìomhaigh is paidearan air an robh i riamh eòlach. Cha cheadaich i do nì a lagaicheadh bunaitean a saoghal a bhith tighinn a dh’èalaidh a-steach.”

“Cha roghainnichinn an saoghal cumhang aicese air chor sam bith,” thuirt Lìosa is a sealladh fad-às ged bha a meòir fhathast a’ slìobadh
[TD 64]

a chinn.

Ach cò gheibheadh coire do latha grianach sa’ Ghiblein ged bhitheadh e goirid is mar sin chinnich Tormod e fhèin gu socair bhuaipe is thuirt e, “Chan eil mi ’g ràdh nach eil dòigh air d’fharadh fhaotainn is theid thu fhèin is Sùsaidh sìos far am bheil do mhàthair.”

“O Thormoid feumaidh mi fònadh is sin innse dhi sa’ spot.”

“Is can ri Zeppe gun coimhid mi ris na cunntais aige,” dh’èigh e is i a’ dùnadh an dorais. Dhùin e fhèin a leabhraichean a’ cùnntas dè gheibheadh e orra nuair reiceadh e iad.

An ath latha bha Lìosa ag èigheach a-staigh an doras, “O Thormoid, feumaidh sinn a dhol gu cruinneachadh a tha dol a bhi aig Liugi. Tha ’n teaghlach uile gu bhith cruinn. Thàinig Siulia i fhèin is tha i dol a dh’fhuireach gus an till a h-athair. Agus eil fhios agad dè tha Siuilia ag ràdh? Tha, gun robh ise air do phòsadh mur b’e gun dàinig mis’ aig an àm ud.”

Ghàir Lìosa gu h-aotrom, mear, is dh’fhalbh i. Ghàir Tormod e fhèin ach e car smuainteach a’ cuimhneachadh air sùilean meallaidh ann an aodann pàisde. Ach bha ceithir bliadhna bhon uair sin. Bhitheadh Siulia a-nis ’na boireannach. Aon naoi-bliadhn-deug is cho sean ris an nathair a thàlaidh Eubh.

B’ann mun àm seo a thòisich màthair Thormoid a bhi ’g ràdh, “Chan eil nàmhaid aig Tormod as miosa dha na e fhèin.”

Dh’fhalbh Liugi is, nam b’urrainn da bhith thàinig an tuilleadh rocan ann an aodann Maria. Cha b’e nach robh Zeppe dleasanach, a’ toirt dhi a h-àite an ceann an teaghlaich. Cha b’e ’n dragh a bh’oirre an lùib a’ chùrsa a bha Siulia, a bha làn mire, làn tàlaidh, ach cho rag ri h-athair, a’ sceumachadh, a chuir claisean ann. Bha i ag ionndrain Luigi.

Dh’fhalbh Lìosa is bhitheadh i a’ fònadh a dh’innse mar bha Sùsaidh a’ dèanamh air a màgan, air a casan. Uairean a chuimhnicheadh i faighneach ciamar a bha dol do Thormod fhèin. Uairean nach cuimhnicheadh.

Ach thill Liugi is sgrùd Maria aodann gu tric is gu dian is i am beachd gun robh e na bu taine, na bu chrìona na bu chòir dha. Shuidheadh e nis fad uairean a thìde còmhla rithe a’ dèanamh aithris air na chunnaic e is Maria a’ figheadh neo fuaigheal. Aon latha thuirt e is a ghuth làn duilichinn, “Ach a Mharia, is e mo bheachd nach e mhàin gun d’ atharraich na daoine ach dh’atharraich fiù is snuadh na dùthcha fhèin, rud ris nach robh dùil agam.”

Cha robh freagairt aice dha is bha iad ’nan tosd. Chluinneadh i Siulia a’ brìodal ri Tormod is nuair a thuit sàmhchair eadorra chuir amharas goirt roc eile ’na mala. Cha do thog i a sùil is fios aice gun robh Liugi a’ geur-amharc air a h-aodann seargte, rocach, fhèin, is b’e Liugi a bhruidhinn,” Fhios agad, a Mharia, de gach nì sa’ chruinne-cè air an do chuir mi eòlas a riamh is tusa an t-aon nì nach d’atharraich bhon chuir

[TD 65]

mi chiad eòlas ort.”

Cha duirt Maria facal is shìn Liugi làmh air an robh ballan dorcha na h-aoise is thug e patadh beag air a glùin mun do shocraich e e fhèin ’na sheidhir is a dh’fhigh e a mheòir ’na chèile air a bhroilleach. dhùin e a shùilean is bha e ’na chadal.

Bha làmhan Mharia aig fois air a glùin is bha i coma dè chuir Tormod is Sulia ’nan tosd.

[Sanas]

[TD 68]

ATH-SGRUDADH

An Dotair Leòinte: Bàrdachd Dhòmhnaill MhicAmhlaigh

le Iain Mac a’ Ghobhainn

Feumar aideachadh aig an toiseach nach eil bàrdachd MhicAmhlaigh furasd, ach feumar cuideachd a ràdh gur fhiach i gach rannsachadh a nì sinn oirre, oir tha nithean aige ri ràdh mu dheidhinn a’ chinne-daonna, mu dheidhinn na Gaidhealtachd, mu dheidhinn cridhe an duine a tha air leth luachmhor. ’Se comharradh na bàrdachd seo a h-ionracas, a cùram ’s a pongalachd, oir tha deagh fhios aig MacAmhlaigh air fiaradh nam facal agus nam faireachdainn agus tha e mach air a sin glè thric, ag ràdh

chuir mi romham gu fàsadh e dìreach (’Se sin “faillean”)
gus buil thoirt air slatan fiara

agus a-rithist

. . . mur tuig sinn
nach eil fiar-ghràdh is fìor-ghràdh
mar thionntadh an t-sìoda
gu bheil sinn aig ìre dìol-dèirce. (“<eng>Penny for the Guy, Mister<gai>”)

Aig toiseach an leabhair ainmeil sin SEOBHRACH AS A’ CHLAICH tha sinn a’ faighinn bhuaithe “bior glas” an eu-dòchais. Tha e bruidhinn air an fheadhainn.

“Tha ’n aghaidh ris a’ bhailbhe (Rabhd Eudòchais),

tha e bruidhinn air “gaoth fhuar thioram” (Crannadh Foghair), tha e bruidhinn air “a’ ghaoth-ud cho sgaiteach ’s gum bòdhradh i mo chlaistneachd” (Geimhil). Tha e bruidhinn air an teine nach gabh air sgàth na dìle (Briseadh), tha e sèideadh le anail air an luathaidh gus an tig blàths aisde (Mic-Shròthail nan Dàn). 

Tha e coimhead cho domhainn ’s a tha an lot, gu bheil

“an laoch
a bha geal an-uiridh”

air chall san fhaoilleach. Tha MacAmhlaigh gu sònraichte a’ cur aghaidh air a’ ghaoith seo, agus air a bhilean tha facail a tha e fhèin a’ coimhead a tha fiar is coirbte mar a thubhairt Eliot,

<eng>“The wounded surgeon plies the steel
that questions the distempered part.”<gai>

[TD 69]

Oir tha mi cinnteach gum fac e nuair a bha e fàs suas am milleadh a chaidh a dhèanamh air cànan — mar a rinn na Nazis — ’s gu bheil feum air cùram. Sin is coireach gu bheil mi faicinn MacAmhlaigh mar dhotair a tha a’ fiachainn doimhnead lota, le ionnstramaidean a tha iad fhèin coirbte, a’ cur an inneal-èisdeachd ris an sgamhan fiach a bheil deò beatha ann. ’Se seo as coireach gu bheil a’ bhàrdachd aige duilich oir ’se nithean duilich a th’air aire mar a their e fhèin nuair a thaghas e, mar thiotal airson aon dàn anns an leabhar seo, na facail sin a thubhairt Yeats,

“Iomatharraing an Nì a tha doirbh”.

Oir chan eil dràma Yeats ’na bhàrdachd idir (agus faodaidh sinn uaireannan a ràdh mu dheidhinn Yeats gu robh a bhàrdachd bòsdail mar gum b’ann ann an taigh-cluich a chaidh a breith). Chan e sin do bhàrdachd MhicAmhlaigh, chan eil e ag ràdh ach nas urrainn dha a ràdh, chan eil e dol seachad air crìochan a tha e faicinn iomchaidh, oir tha eanchainn gheur làidir aige, eanchainn cuideachd a tha stuama, màlda, nach bi a’ dèanamh dannsan gun fheum (ged a tha iomhaigh an danns glè thric ’na bhàrdachd).

Dh’fhaodadh a chur air le daoine aineolach gu bheil e uaireannan ga fhalach fhèin air cùl inntinn, ach bhiodh e furasd nochdadh do na britheamhan sin gu bheil faireachdainnean a’ bhàird seo a’ dol cho domhainn ’s gu bheil iad aig amannan brùite: agus dè feum a th’ann a bhith foillseachadh fhaireachdainnean mar a h-eil na faireachdainnean sin fìor (’Se sin an fheadhainn a th’againn da-rìribh, mar a their e anns an dàn <eng>Penny for the guy, mister<gai>,

Mur bi ar cùis againn
coimhlionta nar facail:
mur bi na facail againn
a ghabhas brìgh ar cùise,
cha tuig sinn i.)

’Se dotair amaideach a bheireadh leigheas seachad airson a’ ghalair cheàrr: agus tha sinn a’ coimhead a’ cheartas seo a-rithist anns a’ bhàrdachd Eadar An Caol is Inbhirnis:

oir, tha ’n tuigse air claonadh
nach aithnich an t-aon-fhillteach
bhon an fhear ionraic
— a dh’aindeoin an eisimpleir.

Tha pian cràiteach ann am bàrdachd MhicAmhlaigh agus an àite a bhith ga fosgladh don t-saoghal mar shiùrsach, tha e dùnadh a bhilean cho teann ’s gu bheil a bhàrdachd mar gum b’ann air èiginn a’ tighinn gu buil. Chan eil facal anns a’ bhàrdachd nach deach a thaghadh, chan eil facail innte gun chùram, chaidh gach facal a chothromachadh gu faicilleach anns an eanchainn seo.

Chan eil nì nach eil e sgrùdadh gu mionaideach, is le còir, oir tha e eòlach air cealgaireachd na h-inntinn, a’ chealgaireachd a tha annainn

[TD 70]

fhìn, ’s math dh’fhaodte gun fhios dhuinn, mar a tha e sealltainn dhuinn anns an dàn Eadar An Caol is Inbhirnis agus ann an iomadh rann eile anns an leabhar seo.

An ann a-mach air cianalas a tha sinn, air an eilean a dh’fhàg sinn? Uill, seo MacAmhlaigh ag aideachadh le cràidh:

Oir ’s doirbh cuir an cèill
gun neo-chaoine
g’eil am baile
ri sìr dhol an cumhainge
mar a liadaicheas saoghal
’s nach ann orm-sa
a-mhàin
thàinig tionntadh
ged
nach lùghdaich an cor sin
mo bhàigh (Soraidh)

Agus tha sinn a’ faicinn na h-inntinn chothromaichte seo anns a’ bhàrdachd Comharra stiùiridh far a bheil e tuigsinn nach eil “a’ cheist idir cho sìmplidh”, oir “chan e siud m-eilean-sa”, tha eilean-san maireann ann fhèin, mar chnoc eighre: agus dè feum a th’ann bhith coimhead a dhachaigh “eadar liunn is iargan”.

Tha e ro fhurasd a bhith snìomh bhàrdachd bhòsdail: ’se a tha dhìth oirnn ach eòlas mionaideach air an lot a tha gar sàrachadh.

Agus mar a rinn Somhairle MacGhilleathain is Ruaraidh MacThòmais is Deòrsa Caimbeul Hay (esan gu h-àraid) tha e coimhead eilean ’s a dhùthaich ann an gloinne eile, ann an gloinne cèin (tha sgrùdadh fhathast ri dhèanamh air a’ ghaoth ùr à Africa ’s às a Roinn-Eòrpa air bàrdachd Ghàidhlig ar linn) mar a chì sinn anns an dàn Amasra 1957, ’s gu h-àraid ann s Seòladaireachd (far a bheil e ’nam bheachd-sa a’ cluiche air dà bhrìgh an fhacail sin) agus Latha fèille far a bheil e faicinn mar gum b’ann am bocsaichean Sìneach, gach fear am broinn fear eile, an tàire a nì gach treubh air na treubhan a tha, ’nam beachd-san, ìochdrach. Tha an dàn seo a’ crìochnachadh le blàths is lasair neo-àbhaisteach:

deud aoil mu theanga
cheòlmhor, ’s gruaidhean
mar phomagranat.

Chan ann a-mhàin ann an rìoghachdan cèin a tha e ag ionnsachadh leasanan, ach cuideachd bho sgrìobhadairean a bhuineas do thìrean eile a shamhail Pasternak:

Tha thu a’ fasgnadh an aghaidh na gaoithe
sìol brìghe à calg is nasg
bhon thuig thu nach b’ aithne dhaibhsan
o’n d’fhuair thu fuath
do ghràdh . . .

[TD 71]

agus cuideachd bho Ghorki,

Ghineadh thu mar abhall
’S mar dhroigheann dh’fhàs thu . . .

Ach chan eil seo a’ ciallachadh gu bheil MacAmhlaigh idir a’ call cuimhne air a dhùthaich fhèin ’s chì sinn gu soilleir anns a’ bhàrdachd sin fhèin, oir tha e bruidhinn innte air mar a thill e ’na inntinn gu

frith-rathad an clais
feannag fhochainn is bhuntàt:

agus a’ cuimhneachadh air

a’ chiad uisg’
an dèidh tiormachd Màigh

agus cuideachd anns an dàn, An Dùsgadh,

Feasgar is tu ’na do leanabh
sraoin a’ cluich air falach fead
a-measg adagan air feannaig . . .

Tha na sreathan sin is mòran eile ag èirigh mar bhùrn milis à doimhneachd na bàrdachd.

Ach tha MacAmhlaigh cuideachd a’ faicinn na tàire a tha sinn a’ dèanamh uaireannan air ar daoine fhìn, feadhainn dhiubh a tha mar choigrich ’nar measg, mar a bha Pasternak ’na rìoghachd fhèin. Oir faodaidh crìochan fàs ro chumhang chan ann a-mhàin anns an inntinn ach cuideachd anns a’ ghnìomh mar a their e anns an dàn drùidhteach sin Frionas (a tha e fhèin ag eadar-theangachadh gu <eng>Delicate balance<gai>) far a bheil e sealltainn dhuinn suidheachadh fear a dh’fhuiling tàmailt is tàire seach nach robh am baile ga thuigsinn ’s a fhuair onoir anns a’ bhàs (ris am b’urrainn muinntir a’ bhaile dèiligeadh):

. . . A bhòin-de fhuair thu bàs:
leig iad a-mach thu air an uinneig:
ceannruisgte
thog iad thu an àirde —
modh is àit agad mu dheireadh. 

Ann an dòigh tha an aon rud a’ tachairt ris an duine seo ’s a thachair ri Pasternak neo Solzenitsyn, cha b’urrainn am baile grèim fhaighinn air intinn, agus aig a’ cheann thall cha b’esan ach am bàs fhèin dha robh iad a’ dèanamh urram, a’ chiste-laighe dheàlrach sin anns an do bhrùth iad e (agus chan eil fhios nach robh e ann an ciste-laighe nuair a bha e beò). Anns an dàn seo tha MacAmhlaigh a’ foillseachadh truas ionmholta, ach a’ tuigsinn cuideachd gur e “frionas” a tha a’ cumail a’ bhaile ri chèile. Ma tha duine sam bith airson ionnsachadh dòigh-tuigsinn MhicAmhlaigh seallaidh an dàn seo sin dhaibh gun teagamh. Agus chì sinn an aon fhiosrachadh ann an Amasra 1957

Feasgar thig seanfhear a’ marcach
air asal:
e casruisgte: ’na shuidhe dìreach —

[TD 72]

mar fhìreantachd a shlait greasaidh:
smachd cràbhaidh Allah . . .
Bhiodh e an Leòdhus ’na chulaidh-mhagaidh.

Ach dh’fhaodar gu bheil feum air an fhrionas seo (a’ chiste-laighe air chrith air an guailnean) nam b’e frionas cheart a bhiodh ann, an àite an creideamh a tha dathadh gach nì gu a dhath fhèin mar a chì sinn am Fèin-fhirnnteachd:

Chan iarr iad orm ach
gal aithreachais peacaidh
nach buin dhomh . . .
agus gun amharas chrochadh iad
an nigheadaireachd anns na nèamhan.

Chan eil e furasd do MhacAmhlaigh urram a thoirt do chreideamh sam bith oir tha e coimhead gu bheil prìs ri phàigheadh airson gach fear, neo ’se sin an leasan a tha mise tarraing às a bhàrdachd co-dhiù. Mar a thubhairt mi mar thà chaidh a thogail nuair a bha creideamh sgreataidh a’ dubhadh an t-saoghail agus aig a’ cheann thall feumar an saoghal a sgrùdadh le ar reuson fhìn. Tha òrain gaoil aige anns an leabhar seo ach tha an gaol fhèin dùbailte, feumar na crìochan a chur sìos, chan eil math a bhith ’g innse na brèig:

O nam b’urrainn dhomh a radha
gur tusa chum ’na mo chaithris mi
— air dòigh de na dhà . . .
ach ’sann a chaidh an cadal 
ceàrr orm
(a leannan)
— mas e an fhìrinn as fheàrr . . .

(Ach chan eil fhios an e an fhìrinn as fheàrr. Tha na facail fhèin cho dùbailte ris a’ ghaol).

Cuideachd a thaobh cogaidhean tha e coimhead gur ann glè thric à Fìreantachd a tha muirt a’ tòiseachadh:

Is bheir am Fìrean
arm dhan an Fhìrean
air chùmhnant An Rìoghachd thoirt gu buil
— gun mhios
air cosg eadar luime
is sgrios
gu ruig an cruinne-
cè . . .
Gun teagamh
cuiridh sin casg air
a’ ‘Pheacadh’ —
cha bhi rìoghachd ann
(“ach an Rìoghachd . . .”)

[TD 73]

agus a-rithist tha ìomhaigh mhìorbhaileach aige ann an Nato 1960

“An ann mar seo
a bhitheas deireadh an t-saoghail —
sàbaid a’ sniagalais gun cheiste gun bhoil?”

(a’ sniagalais mar nathair. Cho geur ’s tha an inntinn seo, cho beartach ann an samhlaidhean, ann a bhith faicinn co-cheanglaichean).

Chan eil an seòrsa bàrd seo cumant ann an litreachas sam bith, bàrd cho foighidneach ri seo, cho faicilleach, cho tuigseach mu dheidhinn cunnartan chànain, cho tròcaireach ri laigsidhean dhaoin eile, seach gu bheil e gan coimhead ann fhèin. ’S e guth ìosal stuama a tha seo, guth dotair a tha fòghlamaichte ann an iomadh galair ’s nach eil idir a’ leum a-steach a thaighean an luchd-euslain le lachan gàire is sgeulachdan èibhinn. ’Se rud as doirbhe don bhàrd tomhas a chur air a mhacmeanmna, a bhith ’g ràdh nas còir dha a ràdh. Ann an dòigh ’se beus Greugach a tha seo agus ’sann le sùil Ghreugach a tha MacAmhlaigh a’ coimhead an t-saoghail.

Agus tha cruth na bàrdachd aige stuama, amharasach. Chan eil ceòl àrd-ghuthach innte, chan eil a siùil a’ bòcadh le gaoth rolaisteach, ach gu faicilleach tha i lorg na sgeirean a th’anns a’ bhàgh mus toir i cuan mòr oirre (agus feumar faighinn a-mach a bheil cuan mòr ann, feumar dèanamh cinnteach a bheil sinn airidh air a’ cheòl a tha sinn a’ cleachdadh). Fon bhàrdachd seo tha sinn a’ cluinntinn mar gum b’ann air latha samhraidh guth searbh na mara. Ach chan e eu-dòchas a deireadh oir tha e ag ràdh anns an dàn Mar chuimhneachan air mo sheanair:

’S am baile mo thogail,
an àm seirbh’ agus crìonaidh
’s na fìonleasan bàn
a chaidh seachd air feirg dhomh
cha shaoil mi do-dhèanta —
fo bhreacadh grian fàis
gun dig blàth às na clachan.

Bu chòir dhuinn èisdeachd ris a’ ghuth seo, guth ionraic is tròcaireach, a tha a’ toirt rabhadh dhuinn a bhith nas cùramaich na tha sinn, a bhith faicilleach air ar cainnt, oir chan fhaigh sinn leigheas gus an cleachd sinn a’ chainnt cheart, gus an cuir sinn a’ cheist cheart. Ann an dòigh tha seo a’ toirt MacAmhlaigh glè fhaisg air Wittgenstein agus an seòrsa feallsanachd sin. Ach a dh’aindeoin sin ’sann a-mach air a’ Ghaidhealtachd a tha am bàrd, le gaol is le cùram.

[TD 83]

LASAN PHADRUIG CHAOGAICH
le Aonghas MacNeacail (Lunnainn)

Cha b’urrainn do Phàdruig riamh faicinn gu dòigheil. Bha a h-uile rud a’ coimhead rudeigin doilleir anns na sùilean aige. Chitheadh daoine eile nuair a bha an dara sùil a’ coimhead dìreach orra bha an t-sùil eile an àiteigin eile. Agus mar sin, bha far-ainm air: Pàdruig Caogach. Bha Pàdruig Caogach a’ fuireach an Gleann Eilge, ach rugadh e anns an Eilean Sgitheanach, faisg air Dùn Bheagain, agus bha a bhràthair ’na phìobaire aig MacLeòid: Domhnull Mòr MacCruimein an t-ainm a bh’ air.

Thogadh Pàdruig Caogach an Ceann an t-Sàile, ’na dhalta aig fear de Chlann Choinnich. Bha mac aig an oide fhèin cuideachd, air an robh Cailein, co-alta Phàdruig. ’Se an fhìrinn a tha anns an t-seanfhacal a tha ag ràdh ma tha bràthair mar dheich, tha co-alta mar dhà-fhichead. Agus b’e gràdh bhràithrean a bha eadar Pàdruig agus Cailein — no b’e sin beachd Phàdruig — ged a bha diofair mòr eadar an dithis aca.

Bho àm gu àm, dh’fhuirich Cailein an Gleann Eilge airson mìos no dhà, agus bho àm gu àm chaidh Pàdruig gu Ceann an t-Sàile agus dh’fhuiricheadh e fada anns an taigh Chailein. Aon latha, nuair a bha Cailein ann an Gleann Eilge, thachair feasgar gun robh deoch air Cailein, agus thubhairt e faclan ri Pàdruig nach bu chòir bràthair a bhith ag ràdh ri a bhràthair.

“A Phàdruig,” ars esan, “ciamar a fhuair thu bean bhòidheach mar a th’agad?”

“Nach mis’ a tha sealbhach?” arsa Pàdruig, le uabhar.

“Nach eil i ro bhòidheach ’son gille mar thusa.”

“Theagamh gu bheil — corra uair cha tèid agam air creidsinn gun do phòs i mi.”

Ach cha robh Cailein dìreach a’ moladh bean Phàdruig.

“Gille mar thusa . . .” ars esan, agus a ghuth cruaidh. “Ach chan e fìor dhuine a th’annad — tha thu grànda, caogach . . . Carson a bhitheadh bean sam bith a’ sealltainn ort idir?”

“Och, a Chailein, sguir dheth, ma tha.”

“Ach ’se an fhìrinn a th’ann — grànda. ’S fheàrr . . . le do bhean . . . fìor dhuine — ’s fheàrr leatha . . . laighe . . . leatha ’na laighe . . . ’s fheàrr leatha mise . . .”

[TD 84]

“Bi sàmhach, a Chailein — ’s tu mo bhràthair. Chan eil sin fìor idir — tha an deoch ort.”

“’Se ’n fhìrinn a th’ann gu dearra — gabhaidh . . . gheibh mise i . . . ha ha . . . ’s fheàrr leatha laighe —”

Agus bhuail Pàdruig e anns a’ bheul. Thuit Cailein bhàrr a’ chathair. Thog e e fhèin an dèidh greiseig, gu mall, beagan fùil a’ ruith o na bilean aige, a shùilean air aodann Phàdruig. Sheas e fa chomhair Phàdruig, agus cuthach mòr air.

“Bi sàmhach, a Chailein, ’s dèan suidhe,” dh’èigh Pàdruig. “Thubhairt thu tuilleadh ’s a’ chòir mar tha. Thalla dha d’ leabaidh — ’sann air mhisg a tha thu.”

Ach thàinig Cailein dha ionnsaigh, a’ beucaich gun sgur, agus leum e air Pàdruig, ga bhualadh le a dhùirn. Thuit iad air an làr, a’ sabaid, airson mionaid, mus do dh’èirich iad, gu mall, sàmhach a-nis, rudeigin nàir. Bha bròn trom air Pàdruig, oir bha gràdh aige air a cho-alta; ach cha robh ach fuath shearbh anns a’ chridhe aig Cailein. An dèidh greis tosdach, thionndaidh Pàdruig agus chaidh e a-mach às an taigh. Nach uabhasach na bha air tachairt; a cho-alta fhèin — a bhràthair! Agus a bhean . . . ? Ao-comasach. Do-chreidte. Breugan, breugan, breugan air mhisg. Cha do chreid Pàdruig na rudan eagalach a bhrùchd bho Chailein — ach Cailein, a bhràthair. Chaoidh Pàdruig airson a bhràthar, am bràthair, a chaill e, a-nis, gun teagamh.

An dèidh greis, choisich Pàdruig a-mach às an taigh, gu sruth pìos air falbh. Shleuchd e ri taobh an t-srutha, agus thog e beagan uisge fuar gu aodann. Nighe aodann, mar gun robh e a’ glanadh air falbh, leis na deòir aige, cuimhne na h-uaireach seo chaidh. Thog e boiseag eile de uisge. Chunnaic Cailein e, a bha air tighinn a-mach cuideachd. Agus chunnaic esan a chothrom airson fhuath a riarachadh. Thug e a bhiodag anns a làimh, thàinig e air culaibh Phàdruig, cho sàmhach ri meirleach, a’ snàgail mar nathair, agus bhuail e anns an druim e. Thuit Pàdruig air a bheul fodha anns an t-sruth, agus an t-uisge a’ toirt air falbh fuil a bheatha. Siud far an d’fhuair a bhean e an ath latha, ach dh’fhalbh Cailein agus chan fhacas e an Gleann Eilge a-rithist.

Chuir Banntrach Phàdruig fios gu Dòmhnall Mòr am Boirearaig, gun robh Pàdruig air a mhortadh leis a’ cho-alta aige, Cailein. Bha bròn mòr air Dòmhnall, agus bha e air a lìonadh le feirg. Bu mhiann leis dìoghaltas a thoirt a-mach air a’ cho-alta mhealltach.

Thug Dòmhnall Mòr a’ phìob mhòr thuige, agus dh’fhalbh e gu Dùn Bheagain. Chaidh e gu seòmar MhicLeòid, far an do thilg e a’ phìob air an leabaidh. Sheas e fa chomhair MhicLeòid, gruamach, feargach, agus na deòir a’ sileadh.

“Dè tha ceàrr, a Dhòmhnaill?” dh’fhoighnich MacLeòid, agus iongantas air. “Dè a thachair?”

Nuair a b’urrainn do Dhòmhnall bruidhinn, fhreagair e.

[TD 85]

“’Se Pàdruig . . . mo bhràthair. Chaidh a mhortadh.”

“Mhortadh?”

“Mharbh Cailein e — Cailein an co-alta aige — le biodag, agus an dèidh sin dh’fhàg e e ga bhàthadh anns an t-sruth.”

“Tha mulad mòr orm, a Dhòmhnaill, air do shon. Cuin a thachair sin?”

“Bha an dithis aca beagan air mhisg, agus bha còmhstri ann . . . ach chan eil fhios ’am cò mu dheidhinn. Chaidh Pàdruig a-mach, agus Cailein, anmoch air an oidhche. An ath mhadainn, cha robh Pàdruig no Cailein anns an taigh, agus fhuair bean Phàdruig e, marbh, air a bheul fodha anns an t-sruth, le leòn mòr anns an druim aige.”

“’Se naidheachd uabhasach a tha ann, a Dhòmhnuill,” arsa MacLeòid. “Cò an co-alta aige?”

“’Se Cailein MacCoinnich an t-ainm a tha air, à Ceann an t-Sàile. Feumaidh mise dhol airson Cailein fhaotainn, agus marbhaidh mi esan. An leig sibh dhomh a dhol?”

Ach cha robh MacLeòid ag iarraidh strì eadar na Leòdaich agus MacCoinnich nas mò. Bha fios aig a h-uile duine cò bh’ann Dòmhnall Mòr MacCruimein: gur h-e pìobaire MhicLeòid a bha ann. Air an adhbhar sin cha bu mhiann leis gum marbhadh Dòmhnall ball sam bith de chlann MhicCoinnich. Mar sin, thubhairt e ri Dòmhnall:

“Bithidh ceartas agad. Cuir an gnothach ’nam làmhan fhèin, agus bidh tu cinnteach gun tèid ceartas a dhèanamh roimh cheann bliadhna.”

Dh’aontaich Dòmhnall sin a dhèanamh. Ach bha MacLeòid an dòchas gun dìochuimhnicheadh Dòmhnall a mhiann airson dìoghaltais, agus cha robh rùn sam bith aige Cailein fhaotainn no a mharbhadh.

Aig ceann na bliadhna, cha robh MacLeòid air dad a dhèanamh. Dh’fhalbh Dòmhnall Mòr, gun chead, gun facal ga ràdh, gu Gleann Eilge, far an do thadhail e air banntrach Phàdruig. Cha robh fhios aice càite robh Cailein, agus shiubhail Dòmhnall gu Ceann an t-Sàile. Chaidh fios a chur thuige gun robh Cailein a’ fuireach ann, ach chan fhaigheadh e e. Cha robh duine sam bith anns an taigh aige fhèin, agus bha e follaiseach gun robh fear-eigin ga fhalach. Chaidh Dòmhnall bho bhothan gu bothan anns a’ bhaile, agus dh’fhoighnich e aig gach taigh an robh Cailein a-staigh. Cha do fhreagair a’ chuid bu mhotha idir e: dh’innis na fir a fhreagair, nach robh Cailein ann idir. Feargach agus bacte, sheas Dòmhnall ann an teas meadhan a’ chlachain, agus ghlaodh e an gùth àrd:

“A Chailein, a ghealtaire, thig a-mach: tha mi cinnteach gum bheil thu ann.”

Cha tàinig duine sam bith; cha chuala e dad. Ghlaodh e a-rithist: “’Se mortair a tha ’n Cailein. Mharbh e mo bhràthair, a cho-alta fhèin, mharbh e le biodaig e, ’na dhruim. Tha fear-eigin ga fhalach. Cuiribh a-mach am mortair.”

Cha do thachair càil. Ghlaodh Dòmhnall aon uair eile:

“Cha chreid mi nach eil Cailein ann — tha sibh ga fhalach. Cuiribh

[TD 86]

a-mach e, no sgriosaidh mi ur bothan.”

Cha do thachair rud sam bith.

Chaidh Dòmhnall gu taigh Chailein, agus dh’fheith e ann airson a bhith ann nuair a thilleadh Cailein. Ach cha tàinig duine sam bith ann. Smaoinich e dè b’urrainn dha dhèanamh, seach nach tug a’ mhuinntir Cailein dha. Fhuair e anns a’ bhothan rùsg caorach agus sult beathaich. Chuir e a’ chlòimh ’na cnapan agus bhog e iad anns an t-sult a theasaich e. Air don oidhche tuiteam chaidh e a-mach leis na cnapan clòimh crèiseach agus maide a’ losgadh. Spàrr e cnap ann an tughadh nam bothan agus chuir e teine riutha. An ùine ghoirid bha iad uile a’ losgadh. Sheall e orra airson ùine fhada, le mòran toileachas-inntinn; chuala e sgreich eagail agus cràdh. Bha prìs bàs a bhràthar air a phàigheadh. Fhad’s a sheas e ann, thòisich port a’ tighinn thuige: port le faobhar feirge agus bròine: port anns an robh fuaim dòrainn a bhràthar, fuaim lasairean, fuaim sgreich nan daoine losgadh; hihaoenem hihaoenem hiharin hiharin hiemdan hioen . . . . .

[Sanas]

[TD 93]

AN SGEILP LEABHRAICHEAN

<eng>Transactions of the Gaelic Society of Inverness<gai>, Leabhar LII (1980–82) xvi + 494dd. Inbhir Nis. 1983.

Aig an àm seo chan eil sinn ach a’ toirt iomraidh air an leabhar thomadach seo a thàinig on chlò o chionn beagan mhìosan, agus tha sinn an dòchas gun till sinn, co-dhiù gu pàirt de na th’ ann, uaireigin eile.

Mar as àbhaist, tha Comann Inbhir Nis a’ cur mòran mu ar coinneamh, eadar eachdraidh agus litreachas agus sgeulachdan. Faodar a ràdh gu bheil na leabhraichean aca nas saidhbhire ann an eachdraidh na ann an cuspairean eile, agus eachdraidh, aig a sin, de dh’iomadh seòrsa.

Anns an leabhar seo tha cuibhreann de dh’eachdraidh nan sgoiltean Gàidhlig an taobh tuath Shiorrachd Pheairt, anns na bliadhnachan 1823–49, air a h-innse le A. W. Harding, a tha air rannsachadh domhainn a dhèanamh ann an cuspairean den t-seòrsa seo. Tha Ailig Moireasdan a-mach air eachdraidh a’ cheilp agus na fuadaichean anns na Hearadh (1811–54), agus Niall MacFhionghuinn air eachdraidh Shlèibhte aig crìoch na 19mh linn. Tha an t-Urr. Ruairidh MacLeòid a’ sgrìobhadh mu ‘Mhinistearan an Arain? <eng>A Profile of Nineteenth Century Hebridean Moderates<gai>’, agus Iain MacAonghais air ‘<eng>Religion in Gaelic Society<gai>’, agus sin dà chabaideil ris an iarradh sinn tilleadh là eile. Tha Uilleam MacMathain a’ sgrìobhadh mu Theaghlaichean an Uibhist-a-tuath, mar as math as aithne dha, agus an t-Urr. Tòmas MacCalmain mu Sgoil Raining ann an Inbhir Nis — cuspair a tha glè luachmhor. Agus tha dithis Leòdhasach a’ toirt sùil air eachdraidh. Matthew M. MacIver air ‘<eng>A Social and Economic Survey of the Island of Lewis, 1790–1850<gai>’, agus James Shaw Grant air ‘<eng>Highland History — A British Asset<gai>’.

A thuilleadh air eachdraidh, tha beagan ann mu sgeulachdan (bho Ailig Moireasdan agus Alasdair MacRath) agus mu bhàrdachd (bho Uisdean Baran agus Somhairle MacGill-Eain), agus tha iomradh glè fheumail ann air Gàidhlig Siorrachd Obar Dheadhain, le Adam Watson agus R. D. Clement. Tha Dòmhnull C. Friseal a’ sgrìobhadh mu Dhòmhnull Dòmhnullach, bàrd à sgìre Raineach a rugadh an 1783. Làn na ciste gun teagamh.

Ruaraidh MacThòmais

[TD 94]

[Sanasan]

[TD 95]

Lisa Storey, Mìcheal agus Niall aig a’ Chladach agus Mìcheal is Niall a’ dol dhan Bhùth (Leabhraichean Beaga. Inbhir Nis. 1983. £0.90)
Eric Hall. eadar-th. Iain Moireach, Nollaig Spot agus Co-là Breith Spot
(Acair. Steòrnabhagh. 1983. £3.75 agus £4.25)
Cwen Mulholland agus Lisa Storey, Beagan Spòrs (Leabhraichean Beaga. Inbhir Nis. 1983. £0.80)

Tha mòran de leabhraichean beaga air a bhith a’ nochdadh anns an dà bhliadhna chaidh seachad, ’s iad air an deilbh mar as trice airson feum nam bun-sgoiltean. Faodaidh sinn cur ris an àireamh seo shuas na leabhraichean beaga leughaidh a chuir Acair a-mach fon ainm Grian: leabhraichean le criomagan beaga leughaidh annta, mar a fhreagras air clann òga, agus deilbh — ged nach eil iad cho beothail no cho eirmseach, gu h-àraidh anns an dealbhadaireachd, ris na leabhraichean mu dheidhinn Alasdair agus Màiri ris an do chuir Cailean Spencer annas a phinn.

Is math gu dearbh gu bheil an taghadh a’ sìor fhàs nas fharsainge. Tha fhios gu bheil e ’na thogail is ’na ùrachadh do chloinn (agus do thidsearan ’s do phàrantan) mòran de leabhraichean a bhith mu an coinneamh mar seo, agus gu h-àraid nuair a tha iad meadhanach saor faodaidh grùnn math dhiubh a bhith ann an taigh sam bith anns a bheil clann òga le Gàidhlig.

Bha mi gu h-àraid toilichte leis an leabhar Beagan Spòrs, oir tha spòrs ann: cothrom a bhith tarraing dhealbh, ’s a’ lorg rudan a tha falaichte ann an deilbh, is a’ fuasgladh dhubhfhacal de chaochladh seòrsa — an dearbh rud a tha dhìth air cloinn, a tha glè thric nas deònaiche rud a dhèanamh na rud a leughadh. Ach ni iad an leughadh a dh’fheumas iad a dhèanamh, ach an tuig iad dè th’aca ri dhèanamh!

R. McT.


James MacPherson, <eng>The Poems of Ossian<gai>. Air an eadar-theangachadh gu Ruisis leis an Ollamh Yu. Levin. 589dd. Leningrad. 1983.

Dìreach gu innse do luchd-leughaidh Gairm gu bheil ùidh aig na Ruiseanaich ann an gnothaichean a bhuineas don Ghaidhealtachd, a thuilleadh air dè tha dol aig laimrig-adhair Steòrnabhaigh. Tha Mgr. Levin air a bhith ag obair air an leabhar seo grùnn bhliadhnachan, eadar gach mìneachadh agus eadar-theangachadh a rinn e, agus tha coltas na saothrach air an leabhar, agus snas deilbhe cuideachd. B’fheàrr leam gum b’urra dhomh a leughadh!

R.McT.
